<html>
<head>
<meta http-equiv="Content-Type" content="text/html; charset=utf-8">
<TITLE>l'amico devoto</TITLE>
<META HTTP-EQUIV="Content-Type" CONTENT="text/html; charset=utf-8">
<META NAME="GENERATOR" CONTENT="OpenOffice.org 2.0  (Win32)">
<META NAME="AUTHOR" CONTENT="J03943">
<META NAME="CREATED" CONTENT="20061011;15040000">
<META NAME="CHANGEDBY" CONTENT="J03943">
<META NAME="CHANGED" CONTENT="20061109;13060000">
<link href="/raccontami/raccontami.css" rel="stylesheet" type="text/css">
</head>

<body dir="LTR">
<table width="100%"  border="0" cellspacing="0" cellpadding="0">
  <tr>
    <td align="left" valign="top" bgcolor="#005A87"><img src="/log1.png" width="590" height="97"></td>
  </tr>
  <tr>
    <td align="left" valign="top"><img src="/log2.png" width="100%" height="20"></td>
  </tr>
  <tr>
    <td align="left" valign="top" bgcolor="#005A87"><table width="100%"  border="0" cellspacing="0" cellpadding="0">
      <tr>
        <td width="50%" align="left" valign="top"><img src="/raccontami.jpg" width="136" height="48"></td>
        <td width="50%" align="right" valign="top"><img src="/raccontami/amico.png" width="300" height="48"></td>
      </tr>
    </table></td>
  </tr>
  <tr>
    <td align="left" valign="top"><img src="/log3.png" width="100%" height="20"></td>
  </tr>
  <tr>
    <td bgcolor="#005A87">&nbsp;</td>
  </tr>
</table>
<table width="100%"  border="0" cellspacing="0" cellpadding="0">
  <tr bgcolor="#005A87">
    <td width="30%" align="left" valign="top"><img src="/log4.png" width="100%" height="3719"></td>
    <td width="70%" align="left" valign="top"><table width="98%"  border="0" cellpadding="0" cellspacing="5" bgcolor="#B9DCFF">
      <tr>
        <td align="left" valign="top"><h1>E&rsquo; compreso nel volume &ldquo;Il Principe Felice ad altri racconti&rdquo;, del poeta inglese Oscar Wilde (1856-1900). Pi&ugrave; noti e famosi, &ldquo;Il Principe Felice&rdquo;, che d&agrave; titolo al volume, e il &ldquo;Gigante egoista&rdquo;, che si trova in quasi tutte le antologie scolastiche. Qui l&rsquo;Autore sferza amaramente l&rsquo;egoismo grossolano e sordido dell&rsquo;uomo, impersonato nella figura del mugnaio ipocrita, che, in nome di un&rsquo;amicizia inesistente, porta al sacrificio quel caro semplicione del piccolo Hans.</h1>            
              <p>Una mattina il vecchio topo di fogna sporse la testa fuor della tana: aveva gli occhietti acuti scintillanti, due ispidi baffi e una lunga coda nera che sembrava di gomma. Nello stagno gli anatroccoli, gialli come canarini, nuotavano qua e l&agrave;, e mamma anatra, che aveva le piume d&rsquo;un candore abbagliante e le zampe d&rsquo;un bel rosso vivo, insegnava loro a tenersi con la testa alta nell&rsquo;acqua.<br>            
                <span class="citazione">&ldquo;Non potete entrare mai nella buona societ&agrave;, se non sapete tenere alta la testa&rdquo;</span> continuava a dire, e ogni tanto mostrava con l&rsquo;esempio come dovevano fare. Ma gli anatroccoli non le davano retta, perch&eacute; erano cos&igrave; giovani da non capire quale vantaggio fosse l&rsquo;essere ammessi nella buona societ&agrave;.<br>            
                <span class="citazione">&ldquo;Che figlioli disubbidienti!&rdquo;</span> grid&ograve; il vecchio topo, <span class="citazione">&ldquo;non meritano proprio di essere annegati&rdquo;.</span><br>            
                <span class="citazione">&ldquo;Niente affatto&rdquo;</span></span> rispose l&rsquo;anatra, <span class="citazione">&ldquo;da principio, tutti dobbiamo imparare, e i genitori non sono mai abbastanza pazienti&rdquo;</span>.<br>            
                <span class="citazione">&ldquo;Oh! Io non m&rsquo;intendo affatto delle cose che riguardano i genitori&rdquo; </span>disse il vecchio topo <span class="citazione">&ldquo;perch&eacute; non sono sposato, e nemmeno ho voglia di sposarmi. L&rsquo;amore della famiglia &egrave; certamente una bellissima cosa, ma l&rsquo;amicizia &egrave; un sentimento molto pi&ugrave; elevato. Ti assicuro che io non conosco nulla al mondo di pi&ugrave; nobile e pi&ugrave; raro di un amico devoto&rdquo;.</span><br>            
                <span class="citazione">&ldquo;Mi piacerebbe sapere come t&rsquo;immagini che debba essere un amico devoto&rdquo;</span> intervenne un fanello verde che aveva ascoltato la conversazione standosene posato in cima a un salice.<br>            
                <span class="citazione">&ldquo;Gi&agrave;, &egrave; proprio quello che vorrei sapere anch&rsquo;io&rdquo;</span> aggiunse l&rsquo;anatra, e si allontan&ograve; a nuoto fino in fondo allo stagno, tenendo ben dritta la testa per dare il buon esempio ai suoi figliolini.<br>            
                <span class="citazione">&ldquo;Che sciocca domanda!&rdquo;</span> esclam&ograve; il topo. <span class="citazione">&ldquo;Penso che un amico devoto dovrebbe essermi devoto davvero, ecco tutto&rdquo;.<br>
&ldquo;E che cosa daresti tu in cambio?&rdquo;</span> domand&ograve; l&rsquo;uccellino volando sopra un ramoscello argenteo e scuotendo le alucce.<br>
  <span class="citazione">&ldquo;Non ti capisco&rdquo;</span>, rispose il topo.<br>
  <span class="citazione">&ldquo;Allora ti racconter&ograve; una storia su questo argomento&rdquo;</span> disse il fanello.<br>
  <span class="citazione">&ldquo;E&rsquo; una storia che mi riguarda?&rdquo;</span> domand&ograve; il topo. <span class="citazione">&ldquo;Se &egrave; cos&igrave;, ti star&ograve; ad ascoltare, perch&eacute; mi piacciono molto i racconti&rdquo;.<br>
&ldquo;Va proprio bene per te&rdquo;</span> rispose il fanello. Poi scese a volo sulla riva dello stagno e cominci&ograve; il racconto dell&rsquo;amico devoto.<br>
  <span class="citazione">&ldquo;C&rsquo;era una volta&rdquo; </span>disse <span class="citazione">&ldquo;un onesto giovane chiamato Hans&rdquo;</span>.<br>
  <span class="citazione">&ldquo;Era una persona distinta?&rdquo;</span>, domand&ograve; il topo.<br>
  No, non lo era affatto, se non per il suo cuore generoso e per la buffa faccia rotonda sempre di buon umore. Viveva solo solo in una casetta di legno e lavorava tutto il giorno nel giardino. In tuta la regione non ve n&rsquo;era un altro bello come il suo. Vi crescevano garofani screziati e violacciocche, verbaschi e convoli, rose damaschine e gialle, crochi lilla e oro, viole purpuree e bianche. Le campanule, la reseda, la maggiorana e il basilico silvestre, il giglio, il narciso e il ciclamino fiorivano e sbocciavano secondo l&rsquo;ordine naturale. A mano a mano che i mesi passavano, un fiore prendeva il posto dell&rsquo;altro, cosicch&eacute; vi era sempre qualcosa di bello da ammirare, mentre gradevoli odori profumavano l&rsquo;aria.<br>
  Il giovane Hans aveva molti amici, ma il pi&ugrave; devoto fra tutti era Hugh il mugnaio. In verit&agrave; il ricco mugnaio era cos&igrave; devoto al piccolo Hans che, passando accanto al giardino, non poteva fare ameno di sporgersi al disopra del muretto di cinta e di cogliere un gran mazzo di fiori oppure manciate di erbe profumate. Quando era la stagione dei frutti, si riempiva le tasche di susine e di ciliegie.<br>  
  <span class="citazione">&ldquo;I veri amici devono avere tutto in comune&rdquo;</span> soleva dire il mugnaio, ed il piccolo Hans assentiva sorridendo ed era molto orgoglioso che il suo amico avesse idee cos&igrave; nobili.<br>
  Qualche volta, veramente, i vicini pensavano che era un po&rsquo; strano che il ricco mugnaio non desse mai niente in cambio al piccolo Hans, sebbene avesse un centinaio di sacchi di farina ammassati nel mulino e sei mucche da latte, e anche un grosso gregge di pecore lanose; ma Hans non aveva mai l&rsquo;animo turbato da simili pensieri, e niente gli dava maggior piacere dell&rsquo;ascoltare le meravigliose cose che il mugnaio diceva sul disinteresse della vera amicizia.<br>
  Il giovane Hans dunque seguitava a lavorare il suo giardino. Durante la primavera, l&rsquo;estate e l&rsquo;autunno era felice, ma quando veniva l&rsquo;inverno, ed egli non aveva n&eacute; frutti n&eacute; fiori da portare al mercato, soffriva molto la fame e il freddo, e spesso doveva andarsene a letto dopo aver mangiato per cene soltanto un pugnerello di pere secche e qualche noce. D&rsquo;inverno inoltre era molto solo, perch&eacute; il mugnaio in quella stagione non andava mai a trovarlo.<br>  
  <span class="citazione">&ldquo;Non &egrave; bene che io vada dal piccolo Hans finch&egrave; nevica&rdquo;</span> diceva il mugnaio alla moglie, <span class="citazione">&ldquo;perch&eacute; quando uno &egrave; nei guai bisogna lasciarlo solo, senza disturbarlo con visite inopportune. Io almeno la penso cos&igrave;, e sono sicuro d&rsquo;aver ragione. Aspetter&ograve; che venga la primavera per andarlo a trovare, allora egli potr&agrave; regalarmi un paniere di primule, e ne sar&agrave; felice&rdquo;.</span><br>  
  <span class="citazione">&ldquo;Tu sei sempre molto premuroso per gli altri&rdquo;</span>, rispondeva la moglie seduta in una comoda poltrona accanto a un bel fuoco, <span class="citazione">&ldquo;molto premuroso davvero. Fa proprio piacere sentirti parlare dell&rsquo;amicizia. Sono sicura che nemmeno il nostro prete sa dire cose tanto belle, sebbene viva in una casa a tre piani e porti al dito mignolo un anello d&rsquo;oro&rdquo;.<br>
&ldquo;Perch&eacute; non facciamo venire qui il giovane Hans?&rdquo;</span> domand&ograve; il figlio minore. <span class="citazione">&ldquo;Se &egrave; povero, potr&ograve; dargli met&agrave; della mia minestra e fargli vedere i miei conigli bianchi per divertirlo&rdquo;.</span><br>
  <span class="citazione">&ldquo;Che figlio sciocco abbiamo!&rdquo; </span>grid&ograve; il mugnaio. <span class="citazione">&ldquo;Non so proprio quale profitto tu ricavi dalla scuola; mi sembra che non impari niente. Se il piccolo Hans venisse da noi e vedesse il nostro bel fuoco, la nostra buona cena e il nostro barile di vino rosso, potrebbe diventare invidioso, e l&rsquo;invidia &egrave; un sentimento molto cattivo che guasta anche il migliore degli uomini. Io certamente non voglio guastare il carattere di Hans. Sono il suo pi&ugrave; caro amico e veglio su di lui affinch&eacute; non cada in tentazione. Inoltre, se Hans venisse qui, potrebbe chiedermi d&rsquo;imprestargli un po&rsquo; di farina, e questo non posso farlo. Una cosa &egrave; la farina, ed altro l&rsquo;amicizia. Non bisogna confonderle. Sono parole scritte in modo differente ed il loro significato &egrave; completamente diverso. Chiunque lo capisce&rdquo;.</span><br>
  <span class="citazione">&ldquo;Come parli bene!&rdquo;</span> disse la moglie del mugnaio versandosi un gran bicchiere di birra calda; <span class="citazione">&ldquo;mi sento quasi addormentata, proprio come mi accade in chiesa&rdquo;.</span><br>
  <span class="citazione">&ldquo;Molte persone agiscono bene&rdquo;</span> rispose il mugnaio <span class="citazione">&ldquo;ma poche parlano bene, la qual cosa dimostra che il parlar bene &egrave; pi&ugrave; difficile e pi&ugrave; bello che l&rsquo;agir bene&rdquo;</span>. E guard&ograve; severamente al di l&agrave; della tavola il suo bambino, che, pieno di vergogna, arross&igrave; abbassando la testa mentre le lacrime cominciavano a cadergli nella tazza, sebbene fode tanto giovane da meritare di essere perdonato.<br>
  <span class="citazione">&ldquo;E&rsquo; questa la fine del racconto?&rdquo;</span> domand&ograve; il topo.<br>
  <span class="citazione">&ldquo;No certo, &egrave; soltanto il principio&rdquo; </span>rispose il fanello.<br>
  <span class="citazione">&ldquo;Allora non segui la moda&rdquo; </span>disse il topo. <span class="citazione">&ldquo;Oggi i bravi narratori cominciano dalla fine, vanno verso il principio e concludono col mezzo del racconto. E&rsquo; questo il nuovo sistema, L&rsquo;ho sentito dire l&rsquo;altro giorno da un critico che passeggiava con un giovane intorno allo stagno. Parl&ograve; a lungo di questo argomento, e son certo che avesse ragione, perch&eacute; portava gli occhiali bl&ugrave; ed era calvo. Ogni volta che il giovane faceva un&rsquo;osservazione, egli rispondeva &ldquo;puf!&rdquo;. Ma continua il tuo racconto. Il mugnaio mi piace moltissimo, giacch&egrave; anch&rsquo;io ho buoni sentimenti e tra me e lui c&rsquo;&egrave; una grande corrente di simpatia&rdquo;.<br>
&ldquo;Bene&rdquo;</span> disse il fanello saltellando ora su una zampa ora sull&rsquo;altra. Appena finito l&rsquo;inverno, quando le primule cominciarono ad aprire le loro pallide stelline, il mugnaio disse alla moglie che doveva andare a trovare il piccolo Hans.<br>
  <span class="citazione">&ldquo;Che buon cuore hai!&rdquo;</span> esclam&ograve; la moglie. <span class="citazione">&ldquo;Tu pensi sempre agli altri. Non ti scordare di portare con te il paniere per mettervi i fiori&rdquo;.</span><br>
  Il mugnaio allora, legate le ali del mulino a vento con una robusta catena di ferro, scese gi&ugrave; per la collina con al braccio il paniere.<br>  
  <span class="citazione">&ldquo;Buon giorno, piccolo Hans&rdquo;</span> disse il mugnaio.<br>
&ldquo;Buon giorno&rdquo; rispose Hans curvo sulla vanga e con la bocca che nel sorriso cordiale gli arrivava fino agli orecchi.<br>
  <span class="citazione">&ldquo;Hai passato bene l&rsquo;inverno?&rdquo;</span> domand&ograve; il mugnaio.<br>
  <span class="citazione">&ldquo;Oh, siete molto buono a domandarmelo, molto buono davvero. Purtroppo ho passato momenti un po&rsquo; difficili, ma ora &egrave; venuta la primavera, e sono felice perch&eacute; i miei fiori crescono bene&rdquo;.</span><br>
  <span class="citazione">&ldquo;Noi abbiamo parlato spesso di te durante l&rsquo;inverno, e mi domandavo come te la saresti passata&rdquo;<br>
&ldquo;Quanto siete gentile!&rdquo;</span> rispose Hans. <span class="citazione">&ldquo;Io invece temevo che mi aveste quasi dimenticato&rdquo;.</span><br>
  <span class="citazione">&ldquo;Hans, mi meraviglio di questo tuo pensiero. Gli amici non si dimenticano mai, e questa &egrave; una cosa bellissima; ma io credo che tu non possa intendere la poesia della vita. A proposito, come sono belle le tue primule!&rdquo;.</span><br>
  <span class="citazione">&ldquo;Sono belle davvero&rdquo;</span> approv&ograve; Hans <span class="citazione">&ldquo;e per fortuna ne ho molte. Tra poco le porter&ograve; al mercato per venderle alla figlia del sindaco, e cos&igrave; potr&ograve; ricomprarmi la carriola&rdquo;.<br>
&ldquo;Ricomprarti la carriola! L&rsquo;hai dunque venduta? Che sciocchezza hai fatto!&rdquo;</span><br>
  <span class="citazione">&ldquo;Si, &egrave; vero, sono stato costretto a venderla&rdquo; </span>disse Hans. <span class="citazione">&ldquo;Sapete che l&rsquo;inverno &egrave; per me una cattiva stagione; e siccome non avevo abbastanza denaro per comprarmi il pane, ho dovuto vendere prima i bottoni d&rsquo;argento del mio vestito buono, poi la catena d&rsquo;argento, poi la pipa, e infine anche la carriola. Ma ora potr&ograve; ricomprare tutto&rdquo;.<br>
&ldquo;Hans,&rdquo; </span>disse il mugnaio <span class="citazione">&ldquo;ti regaler&ograve; la mia carriola. Non &egrave; troppo in buono stato, perch&eacute; &egrave; rotta da una parte e alcuni raggi della ruota sono spezzati. Si, te la dar&ograve;. Sono davvero troppo generoso, e molti penseranno che faccio una sciocchezza a privarmene, ma io non sono come gli altri. Credo che la generosit&agrave; sia la sostanza dell&rsquo;amicizia; e, d&rsquo;altronde, io potr&ograve; ricomprarmi una carriola nuova. Sta&rsquo; dunque tranquillo, che ti dar&ograve; la mia&rdquo;.<br>
&ldquo;Siete davvero molto generoso&rdquo;</span> esclam&ograve; il piccolo Hans, e la sua buffa faccia rotonda risplendette tutta di piacere. <span class="citazione">&ldquo;Potr&ograve; accomodarla facilmente perch&eacute; ho in casa un&rsquo;asse di legno&rdquo;.<br>
&ldquo;Un&rsquo;asse di legno!&rdquo;</span> disse il mugnaio <span class="citazione">&ldquo;&egrave; proprio quello che mi occorre per il tetto del granaio. Vi &egrave; un grande buco, e se non lo chiudo, il grano mi prender&agrave; l&rsquo;umido. Che fortuna che tu l&rsquo;abbia detto! E&rsquo; proprio vero che una buona azione ne genera sempre un&rsquo;altra. Io t&rsquo;ho dato la mia carriola, e ora tu stai per darmi un&rsquo;asse. Naturalmente la carriola vale molto di pi&ugrave; , ma la vera amicizia non d&agrave; importanza a certe cose. Portami subito l&rsquo;asse, cos&igrave; potr&ograve; cominciare oggi stesso ad accomodare il granaio&rdquo;.</span><br>
  <span class="citazione">&ldquo;Certo&rdquo;</span> esclam&ograve; il piccolo Hans, e corse nella baracca a prenderla.<br>
  <span class="citazione">&ldquo;Non &egrave; molto grande&rdquo;</span> disse il mugnaio alla prima occhiata <span class="citazione">&ldquo;e credo che dopo avere accomodato il tetto del granaio, non ne rimarr&agrave; abbastanza per la carriola, ma io non ci ho colpa. Ed ora che ti ho regalato la carriola, sono certo che mi darai in cambio un po&rsquo; di fiori. Eccoti il paniere, e, mi raccomando, riempilo bene&rdquo;.</span><br>
  <span class="citazione">&ldquo;Riempirlo!&rdquo; </span>esclam&ograve; il piccolo Hans sorpreso perch&eacute; il paniere era davvero molto grande, e se lo avesse riempito di fiori, non ne avrebbe avuti pi&ugrave; da portare al mercato, mentre desiderava tanto di poter ricomprare i suoi bottoni d&rsquo;argento.<br>
  <span class="citazione">&ldquo;Come!&rdquo;</span> replic&ograve; il mugnaio <span class="citazione">&ldquo;dal momento che ti ho regalato la carriola, non &egrave; troppo davvero chiederti un po&rsquo; di fiori. Sbaglier&ograve;, ma ho sempre pensato che l&rsquo;amicizia, la vera amicizia, fosse completamente libera da ogni forma di egoismo&rdquo;.<br>
&ldquo;Mio caro e buon amico&rdquo;</span> esclam&ograve; il piccolo Hans <span class="citazione">&ldquo;potete prendere tutti i fiori del mio giardino; preferisco la vostra stima ai miei bottoni d&rsquo;argento&rdquo;.</span><br>
             E corse a cogliere le sue graziose primule per riempire il paniere.<br>           
             <span class="citazione">&ldquo;Arrivederci, piccolo Hans&rdquo;</span> disse il mugnaio risalendo la collina con l&rsquo;asse sulle spalle e il grande paniere sottobraccio.<br>           
             <span class="citazione">&ldquo;Arrivederci&rdquo;</span> rispose il piccolo Hans riprendendo a vangare la terra, tutto contento al pensiero d&rsquo;aver di nuovo una carriola.<br>
             Il giorno dopo, mentre piantava chiodi nel muro per sostenere il caprifoglio, sent&igrave; la voce del mugnaio che lo chiamava dalla strada. Scese in fretta dalla scala, attravers&ograve; di corsa il giardino e guard&ograve; al di l&agrave; del muretto.<br>
    Il mugnaio, che aveva sulle spalle un gran sacco di farina, gli disse: <span class="citazione">&ldquo;Caro Hans, potresti portarmi questo sacco di farina al mercato?&rdquo;<br>
&ldquo;Oh, mi dispiace&rdquo;</span> rispose Hans <span class="citazione">&ldquo;ma ho molto da fare, oggi. Devo sistemare le piante rampicanti, annaffiare i fiori e tagliare l&rsquo;erba del prato&rdquo;.<br>
&ldquo;Davvero!&rdquo;</span> disse il mugnaio <span class="citazione">&ldquo;mi sembra che il tuo rifiuto sia piuttosto scortese, se pensi che sto per darti la mia carriola&rdquo;.<br>
&ldquo;Non dite cos&igrave;&rdquo; </span>esclam&ograve; il piccolo Hans <span class="citazione">&ldquo;non vorrei essere scortese con voi per tutto l&rsquo;oro del mondo&rdquo;</span>. Corse a prendere il berretto, e, messo il grosso sacco sulle spalle, cominci&ograve; a camminare faticosamente.<br>
La giornata era caldissima, la strada polverosa, ed egli non aveva ancora percorso sei miglia, che fu costretto a fermarsi per riposare; poi riprese coraggiosamente il cammino e alla fine arriv&ograve; al mercato. Trascorso un certo tempo, riusc&igrave; a vendere la farina a ottimo prezzo e ritorn&ograve; in fretta a casa perch&eacute; temeva d&rsquo;incontrare i ladri lungo la strada.<br>  
  <span class="citazione">&ldquo;E&rsquo; stata una giornata dura&rdquo;</span> pens&ograve; il piccolo Hans andando a letto <span class="citazione">&ldquo;ma sono contento d&rsquo;aver fatto un favore al mugnaio che &egrave; il mio migliore amico; tanto pi&ugrave; che egli &egrave; sul punto di regalarmi la sua carriola&rdquo;.</span><br>
  La mattina seguente, di buon&rsquo;ora, il mugnaio and&ograve; a prendere il denaro ricavato dalla vendita del suo sacco di farina, e trov&ograve; Hans a letto perch&eacute; era ancora stanco.<br>  
  <span class="citazione">&ldquo;Perbacco!&rdquo;</span> disse il mugnaio <span class="citazione">&ldquo;sei un gran poltrone. Dovresti lavorare di pi&ugrave;, se rifletti che sto per darti la carriola. La pigrizia &egrave; un gran peccato, e non mi piace che i miei amici siano indolenti. Non devi offenderti della mia franchezza; non parlerei cos&igrave;, se tu non fossi mio amico. Che valore avrebbe l&rsquo;amicizia, se non si potesse esprimere sinceramente il proprio pensiero? E&rsquo; facile dire cose piacevoli per conquistare la simpatia degli altri adulandoli; il vero amico invece deve sapere dire anche cose spiacevoli senza preoccuparsi di far soffrire. Preferisce fare cos&igrave;, perch&eacute; sa di fare bene&rdquo;.<br>
&ldquo;Mi dispiace&rdquo;</span> disse il piccolo Hans stropicciandosi gli occhi e levandosi il berretto da notte <span class="citazione">&ldquo;ma ero tanto stanco che sono rimasto a letto un po&rsquo; di pi&ugrave; per ascoltare il canto degli uccelli. Non sapete che io lavoro meglio dopo aver sentito gli uccelli cantare?&rdquo;<br>
&ldquo;Ne sono contento&rdquo;</span> gli rispose il mugnaio battendogli la mano sulla spalla. <span class="citazione">&ldquo;Appena ti sarai vestito, voglio che tu venga al mulino per riparare il tetto del granaio&rdquo;</span>.<br>
Il povero Hans era ansioso di rimettersi a lavorare nel giardino, perch&eacute; non aveva innaffiato i fiori da due giorni, ma non osava dare un rifiuto al mugnaio che gli era tanto amico; tuttavia domand&ograve; timidamente:<br>  
  <span class="citazione">&ldquo;Sarei scortese se vi dicessi che ho molto da fare?&rdquo;<br>
&ldquo;Davvero!? Non credo di chiederti troppo, se rifletti che sto per darti la mia carriola; ma, naturalmente, se tu rifiuti, far&ograve; dame&rdquo;.<br>
&ldquo;Oh, non badate a quel che ho detto!&rdquo; </span>esclam&ograve; il piccolo Hans; e saltato gi&ugrave; dal letto, si vest&igrave; in fretta per recarsi al granaio.<br>
Lavor&ograve; tutto il giorno fino al tramonto, e al tramonto il mugnaio and&ograve; a vedere a che punto era.<br>  
  <span class="citazione">&ldquo;Non hai ancora finito, piccolo Hans?&rdquo;</span> domand&ograve; allegramente.<br>  
  <span class="citazione">&ldquo;Ho finito proprio ora&rdquo; </span>rispose Hans scendendo gi&ugrave; dalla scala.<br>  
  <span class="citazione">&ldquo;Ah,&rdquo;</span> disse il mugnaio <span class="citazione">&ldquo;non c&rsquo;&egrave; lavoro pi&ugrave; piacevole di quello che si fa per gli altri&rdquo;.</span><br>  
  <span class="citazione">&ldquo;Certo &egrave; un gran privilegio ascoltarvi&rdquo;</span> rispose il piccolo Hans sedendo ed asciugandosi la fronte <span class="citazione">&ldquo;un gran privilegio davvero. Temo che io non avr&ograve; mai delle belle idee come ne avete voi&rdquo;.<br>
&ldquo;Oh, ti verranno!&rdquo;</span> rispose il mugnaio <span class="citazione">&ldquo;ma devi pensarci un po&rsquo;. Per ora tu sai soltanto la pratica dell&rsquo;amicizia; un giorno ne conoscerai anche la teoria.&rdquo;<br>
&ldquo;Lo crede possibile?&rdquo;<br>
&ldquo;Non c&rsquo;&egrave; dubbio; ma ore che hai accomodato il tetto, sar&agrave; meglio che tu vada a casa per riposarti, perch&eacute; domani porterai le mie pecore a pascolare sul monte&rdquo;.</span><br>
Il povero Hans non ebbe il coraggio di dir niente. La mattina dopo all&rsquo;alba il mugnaio arriv&ograve; alla capanna con le pecore, e Hans le condusse al monte. Per tutto il giorno vag&ograve; di qua e di l&agrave; e quando torn&ograve; a casa si sedette cos&igrave; stanco che cadde addormentato sulla sedia, e si svegli&ograve; soltanto allorch&eacute; il sole era gi&agrave; alto.<br>  
  <span class="citazione">&ldquo;Che bel tempo per il mio giardino!&rdquo;</span> esclam&ograve; mettendosi subito al lavoro.<br>
  Ma ormai non gli era pi&ugrave; possibile curare i suoi fiori, perch&eacute; il suo amico mugnaio gli era sempre dintorno per mandarlo a fare lunghe commissioni o chiamarlo al mulino perch&eacute; lo aiutasse. Il piccolo Hans era desolato al pensiero che i suoi fiori credessero di essere stati dimenticati da lui e cercava di consolarsi riflettendo che il mugnaio era il suo migliore amico. Diceva fra s&eacute;: &ldquo;Egli sta per darmi la sua carriola, e questo &egrave; un atto molto generoso&rdquo;.<br>
  Cos&igrave; il piccolo Hans lavorava per il mugnaio, ed il mugnaio gli ripeteva tante belle cose sull&rsquo;amicizia. Hans le scriveva sul suo taccuino e la sera le rileggeva proprio come uno scolaro diligente.<br>
  Una sera, mentre era seduto accanto al fuoco, sent&igrave; un forte colpo alla porta. Il vento soffiava impetuoso intorno alla casa, ed egli dapprima credette che il rumore fosse causato dalla tempesta; ma un altro colpo si fece sentire, e un altro ancora sempre pi&ugrave; forte.<br>  
  <span class="citazione">&ldquo;E&rsquo; un povero viandante&rdquo;</span> pens&ograve; il piccolo Hans correndo alla porta.<br>
  Era invece il mugnaio, che teneva con una mano la lanterna e con l&rsquo;altra un pesante bastone.<br>  
  <span class="citazione">&ldquo;Caro Hans&rdquo; </span>gli disse <span class="citazione">&ldquo;sono in grande ansia. Il mio bambino &egrave; caduto gi&ugrave; da una scala e si &egrave; fatto male. Sono uscito per andare a chiamare il dottore, ma abita molto lontano ed &egrave; una notte orribile. Ho pensato perci&ograve; di mandarti in vece mia. Sarebbe gentile che tu facessi qualcosa per me in cambio della carriola che sto per darti&rdquo;.<br>
&ldquo;Certo&rdquo; </span>esclam&ograve; il piccolo Hans <span class="citazione">&ldquo;&egrave; un piacere che mi fate con la vostra richiesta e andr&ograve; subito, ma dovreste prestarmi la lanterna, perch&eacute; la notte &egrave; cos&igrave; buia che ho paura di cadere nel fosso&rdquo;.<br>
&ldquo;Mi dispiace molto&rdquo; </span>rispose il mugnaio <span class="citazione">&ldquo;ma &egrave; la mia lanterna nuova, e sarebbe una gran perdita per me se si sciupasse&rdquo;.<br>
&ldquo;Non importa, ne far&ograve; a meno&rdquo;</span> disse Hans, e indossata la pelliccia, si mise in testa un pesante berretto rosso, si ravvolse il collo con una sciarpa e corse via.<br>
Che spaventosa tempesta! Nell&rsquo;oscurit&agrave; profonda della notte il piccolo Hans non riusciva a vedere quasi nulla e il vento era cos&igrave; impetuoso che a fatica egli poteva reggersi in piedi; ma non si perdette d&rsquo;animo e dopo circa tre ore di cammino giunse alla casa del dottore e buss&ograve; alla porta.<br>  
  <span class="citazione">&ldquo;Chi &egrave; l&agrave;?&rdquo;</span> domand&ograve; il dottore affacciandosi alla finestra di camera.<br>  
  <span class="citazione">&ldquo;Il piccolo Hans, dottore&rdquo;.<br>
&ldquo;Che cosa vuoi?&rdquo;<br>
&ldquo;Il figlio del mugnaio &egrave; caduto gi&ugrave; da una scala e si &egrave; fatto male; il mugnaio vi raccomanda di andare subito da lui&rdquo;.<br>
&ldquo;Va bene&rdquo;</span> rispose il dottore, e fatti preparare il cavallo e la lanterna, infil&ograve; gli stivali pesanti, scese le scale e montato in sella si diresse verso la casa del mugnaio, mentre Hans lo seguiva faticosamente.<br>
Intanto la violenza della tempesta cresceva di momento in momento; la pioggia cadeva a torrenti ed il piccolo Hans non poteva scorgere il cammino e non riusciva a mantenersi a pari del cavallo. Alla fine, perduta la strada, si trov&ograve; nella brughiera, luogo molto pericoloso, pieno di pozze profonde, in una delle quali il piccolo Hans anneg&ograve;.<br>
              Alcuni caprai la mattina dopo trovarono il suo corpo galleggiante nella pozza e lo trasportarono alla sua capanna.<br>
              Tutti andarono al funerale del piccolo Hans, perch&eacute; egli era conosciuto e godeva molta simpatia. Il mugnaio ebbe il primo posto nel corteo funebre.<br>            
              <span class="citazione">&ldquo;Io ero il suo miglior amico&rdquo; </span>disse <span class="citazione">&ldquo;ed &egrave; giusto che abbia il posto migliore&rdquo;</span>. Cos&igrave; cammin&ograve; alla testa del corteo ravvolto in un lungo mantello nero e asciugandosi di tanto in tanto gli occhi con un gran fazzoletto.<br>            
              <span class="citazione">&ldquo;La morte del piccolo Hans &egrave; una gran perdita per tutti noi&rdquo;</span> disse il fabbro quando il funerale fu terminato, e, comodamente seduti in un&rsquo;osteria, tutti bevevano ottimo vino e mangiavano dolci squisiti.<br>            
              <span class="citazione">&ldquo;E&rsquo; una gran perdita per me senza dubbio&rdquo; </span>aggiunse il mugnaio. <span class="citazione">&ldquo;Ero stato tanto buono con lui da regalargli la mia carriola, ed ora non so che cosa farne. In casa mi d&agrave; noia, ed &egrave; in tale stato che non posso venderla. Certo che non dar&ograve; via pi&ugrave; niente, perch&eacute; ci si scapita sempre ad essere generosi&rdquo;.<br>
&ldquo;E poi?&rdquo;</span> domand&ograve; il topo dopo una lunga pausa.<br>
  <span class="citazione">&ldquo;Il racconto finisce cos&igrave;&rdquo;</span> rispose il fanello.<br>
  <span class="citazione">&ldquo;Che cosa accadde al mugnaio?&rdquo;<br>
&ldquo;Oh, proprio non lo so, e non me ne curo&rdquo;.<br>
&ldquo;E&rsquo; evidente che tu per natura non sei capace di provare simpatia per nessuno&rdquo; </span>aggiunse il topo.<br>
  <span class="citazione">&ldquo;Io temo invece che tu non abbia capito la morale del mio racconto&rdquo;<br>
&ldquo;Che cosa?&rdquo;</span> strill&ograve; il topo.<br>
  <span class="citazione">&ldquo;La morale&rdquo;.<br>
&ldquo;Vuoi dunque dire che il racconto ha una morale?&rdquo;<br>
&ldquo;Certamente&rdquo; </span>conferm&ograve; il fanello.<br>
  <span class="citazione">&ldquo;Allora avresti dovuto dirmelo prima&rdquo;</span> replic&ograve; il topo con mal garbo <span class="citazione">&ldquo;non sarei stato ad ascoltarti, ed avrei fatto &ldquo;puf!&rdquo; come il critico; comunque posso farlo ora&quot;.</span> E grid&ograve; &ldquo;puf!&rdquo; con quanto fiato aveva in gola, sbatt&egrave; la coda quasi fosse una frusta e si rintan&ograve; nel suo buco.<br>
  <span class="citazione">&ldquo;Vi piace il topo?&rdquo;</span> chiese l&rsquo;anatra al fanello tornando a nuoto qualche minuto dopo. <span class="citazione">&ldquo;Ha molte buone qualit&agrave;; ma io sono madre e non posso vedere un vecchio celibe senza sentirmi venire le lacrime agli occhi&rdquo;.<br>
&ldquo;Credo di averlo fatto arrabbiare, perch&eacute; gli ho raccontato una storia che ha una morale&rdquo; </span>rispose il fanello.<br>
  <span class="citazione">&ldquo;Oh, &egrave; sempre pericoloso far della morale&rdquo;</span> conferm&ograve; l&rsquo;anatra.<br>
  Ed io sono perfettamente d&rsquo;accordo con lei.</p></td>
      </tr>
    </table></td>
  </tr>
</table>
<table width="100%"  border="0" cellspacing="0" cellpadding="0">
  <tr>
    <td align="left" valign="top"><img src="/log2.png" width="100%" height="20"></td>
  </tr>
  <tr>
    <td bgcolor="#005A87">&nbsp;</td>
  </tr>
  <tr>
    <td align="left" valign="top"><img src="/log3.png" width="100%" height="20"></td>
  </tr>
</table>
<p class="piepagina"><a href="mailto:webmaster@aczivido.net">webmaster@aczivido.net</a></p>
</body>
</html>
