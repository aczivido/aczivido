<html>
<head>
<title>Uno stuolo di principi</title>
<link href="/acz.css" rel="stylesheet" type="text/css">
<style type="text/css">
<!--
.Stile1 {color: #FFFFFF}
.Stile2 {
	font-family: Verdana, Arial, Helvetica, sans-serif;
	font-weight: bold;
	font-size: 11px;
}
-->
</style>
</head>
<body>
<table width="100%"  border="0" cellpadding="0" cellspacing="0" bgcolor="#005A87">
  <tr>
    <td width="70%" align="left" valign="top"><a href="/index.html"><img src="/log1.png" width="590" height="97" border="0"></a></td>
    <td width="10%" align="center" valign="top"><a href="/gerosa/brichetto.html"><img src="/gerosa/gerosa.png" width="69" height="91" border="0"></a></td>
    <td width="20%" align="left" valign="middle"><p class="Stile1 Stile1 Stile1">una nobile figura di uomo,<br>
  medico soldato e storiografo</p></td>
  </tr>
</table>
<table width="100%"  border="0" cellspacing="0" cellpadding="0">
  <tr>
    <td align="left" valign="top"><img src="/log2.png" width="100%" height="20"></td>
  </tr>
  <tr>
    <td align="right" valign="top" bgcolor="#005A87"><img src="/gerosa/gerosa1.png" width="376" height="44"></td>
  </tr>
  <tr>
    <td align="left" valign="top"><img src="/log3.png" width="100%" height="20"></td>
  </tr>
  <tr>
    <td bgcolor="#005A87">&nbsp;</td>
  </tr>
</table>
<table width="100%"  border="0" cellpadding="0" cellspacing="0" bgcolor="#005A87">
  <tr>
    <td width="30%" align="center" valign="top">
      <table width="90%"  border="0" cellpadding="0" cellspacing="0" bgcolor="#B9DCFF">
        <tr>
          <td align="center" valign="top"><img src="/gerosa/testi/bricbatt/images/briclib.png" width="208" height="288"></td>
        </tr>
      </table>
      <table width="90%"  border="0" cellpadding="0" cellspacing="5" bgcolor="#B9DCFF">
      <tr>
        <td align="left" valign="top"><p>Milano, 1965<br><br>
            <strong>Indice</strong><br>
          <br>
          <a href="/gerosa/testi/bricbatt/ggbric00.html">Introduzione</a><br>
          <a href="/gerosa/testi/bricbatt/ggbric01.html">Il mito di Valentina Visconti</a><br>
          <a href="/gerosa/testi/bricbatt/ggbric02.html">Il testamento di Gian Galeazzo</a><br>
          <a href="/gerosa/testi/bricbatt/ggbric03.html">Gli Orl&eacute;ans in agguato</a><br>
          <a href="/gerosa/testi/bricbatt/ggbric04.html">La passeggiata di Carlo VIII</a><br>
          <a href="/gerosa/testi/bricbatt/ggbric05.html">Il crepuscolo degli Sforza</a><br>
          <a href="/gerosa/testi/bricbatt/ggbric06.html">Il ritorno di Massimiliano</a><br>
          <a href="/gerosa/testi/bricbatt/ggbric07.html">La carovana di Venere</a><br>
          <a href="/gerosa/testi/bricbatt/ggbric08.html">Il malfranzese</a><br>
          <a href="/gerosa/testi/bricbatt/ggbric09.html">Pontefici e cardinali</a><br>
          <a href="/gerosa/testi/bricbatt/ggbric10.html">Il Papa guerriero</a><br>
          <a href="/gerosa/testi/bricbatt/ggbric11.html">Le Messe dello Spirito Santo</a><br>
          <a href="/gerosa/testi/bricbatt/ggbric12.html">Il ballo del Corpus Domini</a><br>
          <a href="/gerosa/testi/bricbatt/ggbric13.html">Il re avventuroso e galante</a><br>
          <a href="/gerosa/testi/bricbatt/ggbric14.html">Donne e arm</a>i<br>
          <a href="/gerosa/testi/bricbatt/ggbric15.html">La favola del pellicano</a><br>
          <a href="/gerosa/testi/bricbatt/ggbric16.html">La nuova calata</a><br>
          <a href="/gerosa/testi/bricbatt/ggbric17.html">Schermaglie diplomatiche</a><br>
          <a href="/gerosa/testi/bricbatt/ggbric18.html">La grande armata</a><br>
          <a href="/gerosa/testi/bricbatt/ggbric19.html">La passata delle Alpi</a><br>
          <a href="/gerosa/testi/bricbatt/ggbric20.html">L'armata in movimento</a><br>
          <a href="/gerosa/testi/bricbatt/ggbric21.html">Ferragosto a Villafranca</a><br>
          <a href="/gerosa/testi/bricbatt/ggbric22.html">Il gran convito del Colonna</a><br>
          <a href="/gerosa/testi/bricbatt/ggbric23.html">La meravigliosa sfilata</a><br>
          <a href="/gerosa/testi/bricbatt/ggbric24.html">Uno stuolo di principi</a><br>
          <a href="/gerosa/testi/bricbatt/ggbric25.html">I grandi favoriti</a><br>
          <a href="/gerosa/testi/bricbatt/ggbric26.html">Dalle Alpi al Lambro</a><br>
          <a href="/gerosa/testi/bricbatt/ggbric27.html">Una puntata a Sant'Eustorgio</a><br>
          <a href="/gerosa/testi/bricbatt/ggbric28.html">Il bellicoso Cardinale</a><br>
          <a href="/gerosa/testi/bricbatt/ggbric29.html">Gli Svizzeri in Milano</a><br>
          <a href="/gerosa/testi/bricbatt/ggbric30.html">Verso Marignano</a><br>
          <a href="/gerosa/testi/bricbatt/ggbric31.html">Marignano &quot;la belle et bonne terre&quot;</a><br>
          <a href="ggbric32.html">Lo schieramento</a><br>
          La strategia del Trivulzio<br>Il mattino del 13 settembre<br>Pattuglie a San Donato<br>Il discorso del Cardinale<br>I Francesi attendono il nemico<br>L'urto tremendo<br>I figli perduti<br>Il Re in prima linea<br>Il Cardinale in pericolo<br>La strana notte<br>La seconda giornata<br>Nuovo schieramento<br>L'arrivo dei Veneziani<br>La stretta finale<br>Eroismo degli Svizzeri<br>Allagamento dei campi<br>Rientro a Milano<br>L'omaggio del nemico<br>Triste epilogo<br>Dopo la battaglia<br>La strage dei nobili<br>Il trombettiere Cristoforo<br>L'alfiere Boemondo<br>Il cavallo di Baiardo<br>L'investitura della cavalleria<br>Il diario di Santa Brera<br>L'armata a San Donato<br>La sorpresa del Pontefice<br>Epilogo delle calate francesi<br>La ferocia del Lautrec<br>Il favorito di turno<br>La signora Clerici<br>La Cappella Votiva<br>La vigna di S.Eusebio<br>Il monastero in rovina<br>Le ricerche del Cappellano Inganni<br>Il trionfo della morte<br>I graziosi &quot;souvenirs&quot;<br>La Nemesi delle tombe<br>Fine delle favorite<br>Il Tempio della Ragione<br>Il sole sui campi</p></td>
      </tr>
    </table><br>
    <table width="45%"  border="0" cellpadding="0" cellspacing="5" bgcolor="#B9DCFF">
      <tr>
        <td align="left" valign="top"><p><a href="/zivido/battaglialibri/battaglialibri.html">la battaglia sui libri </a></p></td>
      </tr>
    </table>
    </td>
    <td width="70%" align="left" valign="top"><table width="98%"  border="0" cellpadding="0" cellspacing="0" bgcolor="#62B0FF">
      <tr>
        <td width="5%" bgcolor="#FFD900">&nbsp;</td>
        <td width="2%">&nbsp;</td>
        <td width="92%"><p><strong>La Battaglia di Marignano, uomini e tempi delle calate dei francesi sul ducato di Milano</strong></p>
          </td>
      </tr>
    </table>
      <table width="98%"  border="0" cellpadding="0" cellspacing="5" bgcolor="#B9DCFF">
        <tr>
          <td align="left" valign="top"><p><br>
              <strong>Uno stuolo di principi</strong><br>
              <br>
            Tanto &egrave; meraviglioso il quadro di questo passaggio dell&#146;armata, che un segretario di Venezia, Maffeo Bernardo, se ne sta quasi a digiuno ed a dormir per terra sulla strada da Vinadio a Demonte per vederli sfilare <strong>(1)</strong>.<br>
          E da chi &egrave; composto questo brillante stuolo di principi e gentiluomini che in parte fanno corona al Re, mentre gli altri sono alla testa delle loro genti? Nel &quot;Journal de Jean Barillon&quot; ne sono elencati una novantina, e ve ne sono, egli dice, molti altri (pleusieurs autre barons, seigneurs et gentils-hommes qui pass&egrave;rent les monts quant el Roy).<br>
Qualcuno di quelli pi&ugrave; in vista &egrave; stato gi&agrave; da noi nominato nelle pagine precedenti; bisogna aggiungervi i duecento gentiluomini di palazzo agli ordini dei signori di Longueville e di Brez&eacute;, e cos&igrave; ci si rende ragione dello sconcertante e tragico bilancio della giornata di Marignano: la nobilt&agrave; francese ha pagato a duro prezzo la vittoria (200 gentiluomini uccisi ed 80 feriti, secondo gli ambasciatori veneti) <strong>(2)</strong>.<br>
              Spiccano per la ricchezza delle loro armi e per il corteggio di scudieri e famigli, i priincipi del sangue, da Carlo IV duca d&#146;Alencon, cognato del Re, &quot;la seconda persona di Francia&quot; <strong>(3)</strong> , al duca Carlo di Vendome, a Luigi di Borbone duca de la Roche, a Francesco di Borbone conte di Saint Pol. I legami di questi principi con la casa regante sono complessi, ma evidenti dai loro nomi; questo dicasi anche per il gran Connestabile di Borbone e suo fratello duca di Castelleraud, i principi Gilberto ed Antonio di Lorena, il duca Bertrando di Bourbon Carency ed il duca Claudio di Guisa.<br>
Un posto particolare spetta al gran Bastardo di Savoia, zio del re, al signore di Boisy, gran Mastro di Francia ed al cancelliere Du Prat <strong>(4)</strong>. I grandi Marescialli erano quattro: Chabannes e Lautrec, creati da Francesco I, mentre d&#146;Aubigny ed il Trivulzio lo erano gi&agrave; al tempo di Luigi XII <strong>(5)</strong>. Il Lautrec era governatore della Guienna, il Bastardo di Savoia della Provenza, ed il duca d&#146;Alencon della Normandia. Altro governatore di provincia (la Linguadoca) e che in questa spedizione ha un ruolo tanto importante, &egrave; il Connestabile di Borbone gi&agrave; nominato <strong>(6)</strong>.</p>
    </td>
        </tr>
      </table>
      <table width="98%"  border="0" cellspacing="0" cellpadding="0">
        <tr>
          <td><p>&nbsp;</p></td>
        </tr>
      </table>
      <table width="98%"  border="0" cellpadding="0" cellspacing="0" bgcolor="#62B0FF">
        <tr>
          <td width="5%">&nbsp;</td>
          <td width="92%"><span class="Stile2">Nota 1 </span></td>
        </tr>
      </table>
      <table width="98%"  border="0" cellpadding="0" cellspacing="5" bgcolor="#B9DCFF">
        <tr>
          <td align="left" valign="top"><p>&quot;Questo &egrave; stau una bella vista, ma ho parlato assai et de primo son sta tre zorni che non ho bevuto vin et ho avuto desasio de pan et formazo, ho dormito in terra, che questo paese &egrave; sterilissimo maxime de vin, che come si mostrorno lo bevete tutti...&quot; Tuttavia aggiunge &quot; a hora che sono passati, hanno del zerto vinto&quot; (!!!). Egli pensa che nemmeno Annibale abbia passato i monti con cos&igrave; potente armata; &quot;se io fossi Re - continua - non me contenterei del stado de Milan, ma de aver el dominio del mondo, che io vorria trovar forma de expugnar el Cielo e costui non credo sar&agrave; una bestia che si contenti de andar a borchetar a Milan&quot;. (Diari di Marin Sanudo, t. XXI, col. 12-13) </p></td>
        </tr>
      </table>
      <table width="98%"  border="0" cellpadding="0" cellspacing="0" bgcolor="#62B0FF">
        <tr>
          <td width="5%">&nbsp;</td>
          <td width="92%" class="Stile2">Nota 2 </td>
        </tr>
      </table>
      <table width="98%"  border="0" cellpadding="0" cellspacing="5" bgcolor="#B9DCFF">
        <tr>
          <td align="left" valign="top"><p>Lettera del 15-9 in Marin Sanudo, t. XXI, col. 97. Luigi di Longueville e Luigi di Brez&egrave; gran siniscalco di Normandia; questi non &egrave; altri che il marito di Diana di Poitiers, la pi&ugrave; bella donna del suo tempo. Egli la spos&ograve; di 16 anni appena prima di partire per la spedizione in Italia e la lasci&ograve; vedova nel 1533, dopodich&egrave; essa divent&ograve; la celebre amante del Delfino poi Re Enrico II figlio di Francesco I. Diana di Poitiers influenz&ograve; con la sua bellezza, i suoi amori ed i suoi intrighi, tutta la vita politica di quel regno. </p></td>
        </tr>
      </table>
      <table width="98%"  border="0" cellpadding="0" cellspacing="0" bgcolor="#62B0FF">
        <tr>
          <td width="5%">&nbsp;</td>
          <td width="92%" class="Stile2">Nota 3 </td>
        </tr>
      </table>
      <table width="98%"  border="0" cellpadding="0" cellspacing="5" bgcolor="#B9DCFF">
        <tr>
          <td align="left" valign="top"><p>Carlo IV duca d'Alen&ccedil;on, principe del sangue discendente da Carlo di Valois, era il pi&ugrave; vicino alla linea reale quindi destinato a succedere a Francesco I nel caso che questi morisse senza figli maschi. Detto anche a quell'epoca il Delfino di Francia, era cognato del Re, avendone sposato la sorella Margherita d'Angoul&egrave;me. Mor&igrave; nel 1525, lo stesso anno della infausta giornata di Pavia. </p></td>
        </tr>
      </table>
      <table width="98%"  border="0" cellpadding="0" cellspacing="0" bgcolor="#62B0FF">
        <tr>
          <td width="5%">&nbsp;</td>
          <td width="92%" class="Stile2">Nota 4 </td>
        </tr>
      </table>
      <table width="98%"  border="0" cellpadding="0" cellspacing="5" bgcolor="#B9DCFF">
        <tr>
          <td align="left" valign="top"><p>Renato di Savoia, conte di Villars e di Tenda, figlio naturale del duca Filippo II di Savoia e di Bona di Romagnano dama piemontese, secondo alcuni, (secondo altri di una tal Libera Portoneri, di pi&ugrave; bassa origine); detto perci&ograve; il Bastardo di Savoia od il gran Bastardo. Prest&ograve; i suoi servigi sotto Luigi XII da cui fu creato governatore della Provenza, ed alla corte di Francesco I divenne un personaggio assai influente, essendo fratello di Luisa d'Angoul&egrave;me, quindi zio del Re. Ferito gravemente alla battaglia di Pavia e fatto prigioniero col sovrano. mor&igrave; alcune settimane dopo.<br>
          Artus Gouffier signore di Boisy, nato del 1475, era il governatore di Francesco I giovinetto, quindi a corte, come si suol dire, un pezzo grosso: &quot;sous l'autorit&eacute; duquel toutes choses passoyent en la Court du Roy&quot;. Viene nominato sovente come il gran Mastro di Francia.<br>
          Antonia Du Prat cavaliere e cancelliere di Francia, braccio destro del Re. Mortagli la moglie nel 1517 si diede a santa romana Chiesa; quindi abate, poi arcivescovo di Saens, cardinale e legato: un cumulo di prebende, di onori e di ricchezze di cui era cupidissimo.</p></td>
        </tr>
      </table>
      <table width="98%"  border="0" cellpadding="0" cellspacing="0" bgcolor="#62B0FF">
        <tr>
          <td width="5%">&nbsp;</td>
          <td width="92%" class="Stile2">Nota 5 </td>
        </tr>
      </table>
      <table width="98%"  border="0" cellpadding="0" cellspacing="5" bgcolor="#B9DCFF">
        <tr>
          <td align="left" valign="top"><p>Giacomo II di Chabannes signore de la Palisse, gran Mastro di Francia serv&igrave; tre Re (Carlo VIII - Luigi XII e Francesco I). Ferito ad Agnadello, si batt&egrave; a Marignano ed alla Bicocca e fu ucciso nella battaglia di Pavia.<br>
          Odetto di Foix signore di Lautrec, figlio di Jean de Foix, era fratello di Francesca sposata al conte di Chateubriand, la famosa amante del Re. Giovane valoroso quanto feroce e sanguinario, pare sia stato elevato ad alte cariche ed onori per l'influenza che la sorella aveva sul sovrano. Altri invece (Beaucaire - <span class="citazione">Historia Gallica</span>) sostiene che gli valse di pi&ugrave; l'intrigo di Luisa di Savoia, che vedova a 30 anni dal 1496, era di lui fortemente innamorata. La quale Luisa di Savoia, man mano che gli anni passavano, diveniva particolarmente esigente nei suoi amori, appuntando le sue mire su uomini molto pi&ugrave; giovani di lei. Da qui le complicazioni politiche che cilminarono con l'affare dell'ammiraglio di Bonivet e peggio ancora del connestabile di Borbone.</p></td>
        </tr>
      </table>
      <table width="98%"  border="0" cellpadding="0" cellspacing="0" bgcolor="#62B0FF">
        <tr>
          <td width="5%">&nbsp;</td>
          <td width="92%" class="Stile2">Nota 6 </td>
        </tr>
      </table>
      <table width="98%"  border="0" cellpadding="0" cellspacing="5" bgcolor="#B9DCFF">
        <tr>
          <td align="left" valign="top"><p>Una delle figure pi&ugrave; sconcertanti della storia di Francia ed anche d'Europa, ch&egrave; le sue imprese valicarono i limiti del suo paese, &egrave; il Connestabile di Borbone, il quale ha nelle vene sangue dei Re di Francia e sangue italiano, essendo figlio di Chiara Gonzaga dei marchesi di Mantova. Per nascita e per matrimonio riunisce il dominio su signorie e territori cos&igrave; estesi che la corona ad un certo punto vuole incamerarli; aggiungansi le pressioni di Luisa di Savoia madre del Re, che vuol sposarlo ad ogni costo, lui nolente, per quanto pi&ugrave; vecchia di tre lustri. Ne nasce un tremendo affare di stato che sfocia nel grande tradimento: Carlo duca di Borbone, gran connestabile di Francia, cugino del Re, passa ai servigi di Carlo V e si trova sul campo di Pavia il 24 febbraio 1525 contro lo sconfitto Francesco I. Tanto celebre la sua vita quanto famosa la sua morte nella scalata delle mura di Roma: viene ucciso da un colpo d'archibugio sparato da Benvenuto Cellini, come il medesimo racconta nella sua vita con altrettanto colore quanto dubbia verit&agrave;. (1527).</p></td>
        </tr>
      </table>
      <br><br>
    </td>
  </tr>
</table>
<table width="100%"  border="0" cellspacing="0" cellpadding="0">
  <tr>
    <td align="left" valign="top"><img src="/log2.png" width="100%" height="20"></td>
  </tr>
  <tr>
    <td bgcolor="#005A87">&nbsp;</td>
  </tr>
  <tr>
    <td align="left" valign="top"><img src="/log3.png" width="100%" height="20"></td>
  </tr>
</table>
<p class="piepagina"><a href="mailto:webmaster@aczivido.net">webmaster@aczivido.net</a></p>
</body>
</html>
