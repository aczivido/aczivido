<html>
<head>
<title>G. Gerosa Brichetto: Storia della Senavra</title>
<link href="/historia/historia.css" rel="stylesheet" type="text/css">
<style type="text/css">
<!--
.Stile1 {
	font-family: Verdana, Arial, Helvetica, sans-serif;
	font-size: 11px;
}
-->
</style>
<meta http-equiv="Content-Type" content="text/html; charset=iso-8859-1"></head>
<body >
<table border="0" width="100%" cellspacing="0" cellpadding="0">
  <tr>
    <td width="80%" valign="top" align="left"><img src="../image/historia.jpg"></td>
    <td width="20%" valign="middle" align="center">

      <h2>Lombardia</h2></td>
  </tr>
</table>
<table width="100%"  border="0" cellspacing="0" cellpadding="0">
  <tr>
    <td>&nbsp;</td>
  </tr>
</table>
<table width="100%"  border="0" cellspacing="0" cellpadding="0">
  <tr>
    <td width="78%" align="left" valign="top" bgcolor="#E8E8E8"><table width="100%"  border="0" cellspacing="5" cellpadding="0">
      <tr>
        <td align="left" valign="top"><h1>Storia della Senavra</h1>
          <p>di Giuseppe Gerosa Brichetto</p></td>
      </tr>
    </table>
    </td>
    <td width="2%">&nbsp;</td>
    <td width="20%" align="center" valign="middle"><a href="../index.html" class="Stile1">home</a></td>
  </tr>
  <tr>
    <td>&nbsp;</td>
    <td>&nbsp;</td>
    <td>&nbsp;</td>
  </tr>
  <tr>
    <td align="left" valign="top"><p><strong>Fine del manicomio </strong><br>
        <br>
        &quot;L'edificio della Senavra si presenta a chi viene da Milano quasi sepolto in mezzo a piante di diverso genere che coprono gran parte del suo fianco sinistro, rendendolo pi&ugrave; basso, pi&ugrave; melenconico e pi&ugrave; tetro&quot;. C'era a ponente dell'edificio una lingua di terra che lo separava dalla strada comunale diretta a Calvairate ed al Mancatutto, la qual terra era ingombra di gelsi e di piante selvatiche. &quot;Sarebbe pertanto mio avviso - scriveva il Verga - che quella lingua di terra venisse liberata da cos&igrave; dannosa vegetazione e convertita in un giardinetto ove figurassero pochi fiori fra quelli che crescono anche nell'umidit&agrave;, come le giorgine e le ortensie. Cos&igrave; verrebbe reso pi&ugrave; ameno, o per essere pi&ugrave; esatti meno orribile l'avvicinarsi a questo luogo di dolore&quot;.<br>
        Credo che il giardinetto preconizzato dall'animo sensibile del Verga non venne mai. Per sua fortuna invece, a levante del fabbricato c'era un appezzamento di terra, gi&agrave; segnato sul pi&ugrave; vecchio catasto come &quot;aratorio avvitato delli Reverendi Padri di San Fedele&quot;, ossia vigna che poi divenne prato del lavandaio ed alla fine fu trasformato in ortaglia. Questa veniva fatta lavorare dai ricoverati e l'amministrazione dell'ospedale maggiore passava una piccola tangente e forniva pali per le viti.<br>
        Quando il prato del lavandaio venne trasformato in ortaglia si accorsero che non c'era il mezzo per irrigarlo perch&egrave; i poderi sottostanti non volevano cedere acqua; per chi non lo sapesse, nei fondi irrigui essa costituisce una ricchezza tale, legata ai capitolati ed alle consuetudini, che i fittabili se la difendono, se la contendono e perfino se la rubano di notte alterando la posizione delle chiuse e paratoie nei cosideti <span class="citazione">incastri.</span><br>
        La Senavra il dirito d'acqua ce l'aveva, come risulta da tutti i rogiti di compravendita raccolti in un bel pacco riamsto chiss&agrave; dove per duecento anni ed ora riportato alla luce.<br>
        Le questioni d'acqua sono quasi come le questioni d'onore: il Consiglio dell'Ospedale Maggiore mand&ograve; un promemoria al signor archivista capo, il solerte sacerdote Carlo Borboni, il quale fece delle vane ricerche fra le carte di San Pietro in Gessate e quelle dei soppressi Gesuiti.<br>
        Non se ne venne a capo di nulla, ma la divina Provvidenza che non aveva favorito il topo d'archivio nelle sue ricerche, indic&ograve; un'altra strada: un boccale di vino sottomano ogni settimana al camparo della cascina Regalia e l'acqua per far crescere la cicoria venne assicurata. Sissignori che trent'anni dopo uno scrupoloso revisore di conti dell'Ospedale Maggiore volle vederci un po' chiaro in questa storia del boccale di vino una volta alla settimana (solo nella stagione estiva per&ograve;!), &quot;siccome ora il vino &egrave; caro ...&quot; (giugno 1855). Scambio di lettere fra le due direzioni, testimonianze, pareri e proposte: nove di fila se ne contano con relativi timbri in direzione ascensionale fino al supremo soglio del Consiglio ospedaliero e che si concludono con un fatidico <span class="citazione">exequatur</span>: &quot;si dia...&quot;.<br>
        Non meno che con l'acqua, il celebre psichiatra Andrea Verga aveva da combattere anche con il fuoco.<br>
        Maledette quelle canne fumarie della cucina! Sotto i pentoloni della minestra si faceva fuoco a pi&ugrave; non posso, la legna non era sempre ben stagionata, epperci&ograve; la fuliggine andava ammassandosi fino ad ostruirle non solo, ma talora incendiandosi.<br>
        I direttori Verga e Castiglioni sollecitavano di frequente con lettere gli amministratori dell'Ospedale Maggiore a prendere i dovuti provvedimenti, ma intanto che i tardi ingranaggi burocratici si metteveno in moto, avveniva il fattaccio. Era una scena paurosa in ispecie quando succedeva nell'oscurit&agrave; della sera o della notte; il fuoco dai camini prendeva qualche trave del tetto e si avanzava con bagliori sinistri tagliando le tenebre.<br>
        All'allarme dei guardiani uscivano i ricoverati dalle camere a far catena con i secchi d'acqua e scale a pioli mentre le tegole andavano in frantumi e cadevano sui malcapitati che erano sotto. I pazzi in catene muggivano come tori presi dal terrore del fuoco, e quelli che stavano rinchiusi si attaccavano alle sbarre delle finestre cercando di scuoterle e lanciando grida di raccapriccio.<br>
        Mentre queste scene da tregenda si succedevano con una certa frequenza, la direzione della Senavra e quella dell'Ospedale continuavano lo scambio delle loro compassate lettere fintantoch&egrave; si cominci&ograve; ad accennare alla eventualit&agrave; di fornire l'istituto di una &quot;macchina d'incendi&quot;, ovverossia una pompa a mano che pescava l'acqua nella circostante roggia e la faceva zampillare in alto.<br>
        Dopo qualche anno (1846) la macchina infernale giunse ed il segretario del manicomio ne scrisse con un candore celestiale al Consiglio dell'Ospedale: &quot;nel notificare d'aver veduta col&agrave; condotta una pompa d'incendi richiede delle intenzioni di questa Amministrazione prima che ne occorra l'uso&quot;; figuriamoci quali potevano essere le recondite intenzioni!<br>
        Fra questi segretari della Senavra, il tarlo della pazzia in cui vivevano, cominciava a rodere. Il Verga racconta di quel suo economo del 48, un ometto avveduto ed attivo che teneva la dispensa fornita di ogni ben di Dio, ma che dopo qualche anno divent&ograve; matto egli pure. Anche nelle <span class="citazione">Memorie di un agente segreto</span> si nomina un economo Triulzi che dava spesso segni di squilibrio e che finiva poi al Manicomio privato Biffi.<br>
        A che cosa dovesse servire quella macchina se ne preoccup&ograve; il buon Verga, il quale, il 25 maggio 1848 dovette mettersi le mani nei capelli per un ennesimo pauroso incendio, preludio degli altri grossi guai che gli capitarono addosso dopo due mesi col ritorno degli Austriaci.<br>
        Fosse spontaneo o doloso, come succede spesso, nel settembe di quell'anno s'appicc&ograve; il fuoco in pieno ai fienili della cascina Mancatutto; i contadini corsero alla Senavra a prendere la &quot;macchina infernale&quot; e la fecero mugghiare come forsennati a pescare le acque della roggia Besozza finch&egrave; la sconquassarono e divenne inservibile. Era per&ograve; maturo il tempo della istituzione del corpo civico dei pompieri.<br><br>
        E cos&igrave; il numero dei ricoverati continuamente cresceva. Da una media di 413 presenti nel ventennio fra il 1804 ed il 1823, essi salirono intorno alla met&agrave; del secolo ai 550 e pi&ugrave;. Il tono dell'istituto e l'andamento interno, a parte le precarie condizioni ambientali, dovettero di certo migliorare con l'avvento dei direttori Verga e Castiglioni.<br>
        Nelle <span class="citazione">Memorie di un agente segreto</span> si dice che i pazzi tranquilli venivano condotti a gruppi dagli infermieri a fare delle passeggiate per le campagne dei dintorni, soffermandosi nei cascinali, chiss&agrave; con quale entusiasmo per i contadini, poich&egrave; l'umore dei pazzi, ben si s&agrave;, &egrave; come quello degli animali, e pu&ograve; malamente cambiare da un momento all'altro. Gi&agrave; negli anni precedenti per&ograve; le occupazioni interne erano quelle che fornivano la maggior distrazione.<br>
        &quot;Per quanto &egrave; compatibile col locale i pazzi possono distrarsi col passeggio. Agli uomini tranquilli, circa un sesto dei ricoverati, si procurano diverse occupazioni: la principale &egrave; quella di fabbricare stuoie di paglia, tessere, far le scarpe o gli abiti per il luogo pio: alcuni coltivano l'orto; altri spazzano i locali, lavorano col cucinere, col cantiniere, ed anche coll'economo. Le donne tranquille, in numero per lo pi&ugrave; maggiore di cento, si occupano nel filare, cucire, far nastri e simili&quot;.<br>
        Ma la capienza dell'istituto era quella che era e con il progressivo incremento della popolazione della provincia la situazione divenne insostenibile a tal punto che nel 1855 si prese in subaffitto il fondo della Regalia antistante la Senavra con le cascine Castiona o Castigliona e Gambotta per collocarvi delle infermerie sussidiarie. Il subaffitto divenne affitto diretto dalla propriet&agrave; Carcano con regolare rogito del 22 dicembre 1860.<br>
        Annualmente il dottor Castiglioni pubblicava una relazione sullo stabilimento, nella quale poneva sempre il dito sulla annosa piaga e lanciava appelli e dediche: &quot;Ai ricchi - ai generosi - ai filantropi di Lombardia&quot; (1852); &quot;Ai futuri benefattori per un nuovo manicomio in paese&quot; (1853).<br>
        In coda ad uno dei suoi rendiconti il Castiglioni aveva la gioia di annunciare (1855) che con decreto ministeriale si era decisa la costruzione della nuova sede: commissioni varie di cui fece parte anche il Verga, ricerche, soprallluoghi, tutto con esito negativo.<br>
        Venti anni di appassionati studi e riforme nel campo della assistenza psichiatrica non valsero a Cesare Castiglioni la realizzazione del suo sogno, ossia la fondazione del nuovo grande Manicomio della provincia di Milano sul modello di quelli migliori d'Europa che egli aveva visitato; il progetto per suo merito approntato dal governo Austriaco venne abbandonato, ed il Consiglio Provinciale, che aveva acquistato nel 1863 la villa Crivelli in Mombello per provvedere in qualche modo allo sfollamento della Senavra, ne fece una succursale destinata agli alienati tranquilli da recuperare al lavoro.<br>
        Lo storico ambiente odorava di meteora napoleonica; &quot;pure ai visitatori di Mombello, ridotto oggid&igrave; a Manicomio, si addita tuttora la stanza del notturno riposo e il salone ove ambasciatori, generali, magistrati e la turba irrequieta degli ambiziosi e dei supplicanti s'affollava&quot;.<br>
        I primi trenta ricoverati andavano a prendere alloggio al palazzo di Mombello il 1&deg; agosto 1865, prprio quando a Milano era comparso il <span class="citazione">cholera morbus</span> e la Senavra si affrett&ograve; a istituire una stazione contumaciale per i pazzi qualora qualche caso fosse insorto nella Pia Casa. Era stata da poco soppressa la Stazione di porta Tosa della Ferrovia Ferdinandea (la Milano-Venezia. Questa stazione si trovava sul viale di circonvallazione di fronte al borgo della Stella, ossia dove ora c'&egrave; lo sbocco della vie Archimede e Sottocorno). L'edificio abbandonato venne ceduto per l'affitto di lire cento annue alla Senavra da parte della Societ&agrave; Ferroviaria dell'Alta Italia, ma non risulta che casi di colera si siano verificati fra i pazzi, come invece era avvenuto nel 1836, allorch&egrave; una paurosa epidemia infest&ograve; Milano; alla Senavra un centinaio di ricoverati fu colpito dal terribile male, e di essi un terzo dovette soccombere.<br>
        Fu cos&igrave; che, abbandonato definitivamente per ragioni economiche il progetto di un nuovo grande manicomio, l'Amministrazione Provinciale cui spettava per legge l'assisenza psichiatrica, dal 1865 inizi&ograve; il progressivo amplamento di Mombello, e questo da succursale divenne l'Ospedale psichiatrico generale della provincia (deliberazione del 18 settembre 1872). E' del luglio 1878 il trasferimento degli ultimi ricoverati dalla Senavra, la quale dopo un secolo di travagli e di tristezze venne chiusa.<br>
        Continu&ograve; nell'Ospedale Maggiore a funzionare per i pazzi il servizio di Astanteria che li accettava e li ricoverava in sala Macchio, allora cosidetta <span class="citazione">sala deliri</span>.<br>
        Il Consiglio dell'Ospedale accamp&ograve; dei diritti di propriet&agrave; sugli edifici della Senavra ma dovette rinunciarvi come era evidente e la Deputazione Privinciale li mise in vendita. Col concorso della Cassa di Risparmio tutto il complesso venne acquistato dalla Congregazione di Carit&agrave; la quale vi apr&igrave; un ricovero di poveri vecchi.<br>
        Vorremmo dire che colla fine del manicomi, or &egrave; un secolo, incomincia la storia della Senavra minore: una storia di successive destinazioni che si inseriscono sempre, anche se pi&ugrave; silenziosamente, nel grande alone ambrosiano della carit&agrave; e dell'assistenza.<br>
        La piaga dell'accattonaggio sugger&igrave; ai pubblici amministratori di istituire un ricovero da aggiungere alla numerose opere benefiche di cui Milano era gi&agrave; largamente dotata; la Senavra diveniva perci&ograve; una specie di confino per ripulire un poco la citt&agrave; dal professionismo dei mendicanti.<br>
        Si dece che Milano &egrave; sempre stata anche in passato presa di mira dall'assalto della turba dei diseredati provenienti spesso da lontano, turba alla quale si mescolavano gli inabili, i disoccupati, ed anche i falsi infermi e gli ibbriaconi. I provvedimenti di polizia cittadina facevano s&igrave; che il risanamento delle vie e delle piazze si ottenesse, oltre che con la denuncia, l'arresto, il foglio di via, il rimpatrio ed altri consimili, anche con il provvido internamento al Pio Ricovero di mendicit&agrave;.<br>
        Vi affluivano a decine e decine coloro che venivano sorpresi ad elemosinare, e non sempre, a detta delle statistiche si trattava di casi pietosi: &quot;frequenti gli anchilosati che istantaneamente riacquistano l'elasticit&agrave; delle loro membra; mutilati agli arti che sgambettano alla lesta; ciechi dagli occhi di lince; pseudo paralitici affamati ed estenuati che risultano poi possidenti terrieri o possessori di discrete somme cucite negli abiti...&quot;.<br>
        Il ricovero alla Senavra era persuasivo, non coattivo, epperci&ograve; in numero rilevante i ricoverati, dopo la prima libera uscita, se ne andavano per i fatti loro, &quot;ripuliti, pasciuti e rivestiti a ricominciare la stentata vita dell'accattone&quot;.<br>
        Cos&igrave; dur&ograve; la Senavra per altri cinquant'anni la sua vita pi&ugrave; scialba e senza pi&ugrave; storia; cos&igrave; l'abbiamo vista nei nostri anni giovanili con la sua aria di abbandono e sempre tetra, anche per via di quelle inferriate dell'ospedale dei pazzi...<br><br>
        Ma sempre nel grande alone della carit&agrave;, e dell'assistenza a Milano dove i privati cittadini ed i pubblici poteri vanno a gara per lenire le altrui sofferenze, ecco che un raggio di luce rischiara i severi androni, ripuliti, trasformati, rabberciati per accogliere bimbi e mamme. E' un centro ospitale dell'Opera Maternit&agrave; ed Infanzia che vi si &egrave; alogato, e qualche anno prima dello scoppio del grande conflitto, viene giudicato &quot;una visone di grande raccoglimento, di linda semplicit&agrave;, di perfetta efficiente attività assistenziale&quot;.<br>
        Diciamo che fu solo un raggio di luce, oscurato poi dal spravvenire della immane bufera; la guerra ed il dopoguerra fanno accogliere entro le decrepite mura intere famiglie di sfrattati e sinistrati.<br>
        E dur&ograve; parecchi anni questa miseria morale di dare u tetto a chi non ne aveva, ma obbligato ad una promiscuit&agrave; indecorosa e all'abbassamento ai gradi pi&ugrave; infimi della umana dignit&agrave;.<br>
        Poi, sotto l'egida del Comune, l'Ente Comunale di Assistenza (E.C.A.), erede e successore dell'antica Congregazione di carit&agrave;, ritorn&ograve; alla Senavra a dispensare le sue provvidenze ai poveri del rione: e questo ritorno fu l'ultimo.<br><br>
        La vecchia storia a questo punto cede il passo alla cronaca di attualit&agrave;, alle non poche vicende che hanno portato all'acquisto di un primo lembo di terra a fianco dell'antica dimora gesuitica per erigervi una chiesa sussidiaria dlla popolosa parrocchia di Santa Maria del Suffragio, ed alla cessione da parte del Comune di tutto il complesso.<br>
        Un'operazione ardua, non certo facilitata da sfavorevole e contraria propaganda di parte, una &quot;grande avventura&quot; perseguita con coraggio, con tenacia nel <span class="citazione">mare magnum</span> di inenarrabili difficolt&agrave; tecniche, burocratiche e finanziarie; ma una grande vittoria: il maestoso edificio settecentesco mantenuto in piedi nele sue linee originarie, con una geniale distribuzione di tutte le opere inerenti il centro parrocchiale cui il palazzo &egrave; destinato.<br>
        Oh, se la frettolosa imprevidenza di civici amministratori avesse salvato intorno alla vetusta costruzione il suo naturale respiro, il giardino delle rose, sia pure trasformato in un semplice spazio verde o alberato! Chi si avvicina all'ala prospiciente il corso Ventidue Marzo, quell'ala non pi&ugrave; tetra, ma cionondimeno dall'aria alquanto incerta e misteriosa ed apprende che dentro vi &egrave; una chiesa; e varcando quella soglia che sa le pi&ugrave; strane miserie di due secoli, arresta il suo incedere attonito per la grandiosa visione che si presenta ai suoi occhi...<br><br>
        E' nata con la bella ed armoniosa navata di questa chiesa un'opera insigne che fa onore a chi l'ha ideata a chi l'ha sostenuta e la porta a termine, e che al nobile intento di creare un nuovo degno tempio di Dio, ha concorso non poco alla salvaguardia di una parte trascurata di quel poco di patrimonio storico artistico che rimane alla nostra citt&agrave;.</p></td>
    <td>&nbsp;</td>
    <td align="left" valign="top"><p>Finito di stampare il giorno 24 Settembre 1966 dalle Grafiche P. Boniardi di Milano<br><br><br><br>
      <strong>Indice</strong><br>
      <br>
      <a href="/historia/lombardia/senavra.html">Fuori di Porta Tosa</a><br>
      <br>
      <a href="/historia/lombardia/senavra1.html">La villa suburbana</a><br>
      <br>
      <a href="/historia/lombardia/senavra2.html">I Gesuiti a Milano, San fedele e la Senavra </a><br>
      <br>
      <a href="/historia/lombardia/senavra3.html">Meneghin a la Senavra</a><br>
      <br>
      <a href="/historia/lombardia/senavra4.html">L'Ospedale dei Pazzi da San Vincenzo alla Senavra</a><br>
      <br>
      <a href="/historia/lombardia/senavra5.html">Dai diari dei ricoverati</a><br>
      <br>
      <a href="/historia/lombardia/senavra6.html">Un episodio della catastrofe del 1848</a><br>
      <br>
      <a href="/historia/lombardia/senavra7.html">Fine del manicomio</a><br>
      <br>
      <a href="/historia/lombardia/senavra8.html">Ieri ed oggi</a><br>
       <br>
      <br><br>
    <strong>Immagini</strong><br>
    <br>
    <a href="/historia/image/senavra17.png">Il ricovero di Mendicit&agrave;</a> (dalla Rivista del Comune di Milano, 1929)
    </p></td>
  </tr>
</table>
<p class="piepagina" ><img src="/colori/000000.gif" width="100%" height="1"></p>
<p class="piepagina" ><img src="../../sangiulianomil/ACZppplogo.JPG" width="61" height="95"><br>
  sito di propriet&agrave; della <a href="/index.html" class="piepagina">Associazione Culturale Zivido</a><br>
  <a href="mailto:webmaster@aczivido.net" class="piepagina">webmaster@aczivido.net</a></p>
</body>
</html>

