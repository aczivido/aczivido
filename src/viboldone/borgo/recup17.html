<html>
<head>
<meta name="GENERATOR" content="Microsoft FrontPage 3.0">
<title>Quale recupero per il Borgo di Viboldone</title>
<style type="text/css">
A:link, A:visited { text-decoration: none; color:#0000ff }
A:hover { text-decoration: underline }
</style></head>
<body bgcolor="#FFFFFF">
<table width="100%" border="0" cellspacing="0" cellpadding="0">
  <tr>
    <td align="left" valign="top">
      <p align="JUSTIFY"><font face="Verdana, Arial, Helvetica, sans-serif" size="3"><b><font size="2">Quale
        recupero per il Borgo di Viboldone</font><br>
        </b> </font><font face="Verdana, Arial, Helvetica, sans-serif" size="2">idee
        e progetti a confronto<br>
        <br>
        <font size="1">Atti del Convegno organizzato da &quot;Associazione per
        la Salvaguardia e Valorizzazione di Viboldone&quot;, con il patrocinio
        e il contributo del Comune di San Giuliano Milanese, sabato 10 giugno
        2000.<br>
        <br>
        </font></font></p>
    </td>
  </tr>
  <tr>
    <td align="left" valign="top">
      <hr noshade size="1">
    </td>
  </tr>
</table>
<table width="100%" border="0" cellspacing="0" cellpadding="0">
  <tr>
    <td width="100%" align="left" valign="top">
      <p align="JUSTIFY"><font face="Verdana, Arial, Helvetica, sans-serif" size="1"><b>Luca
        Bergo </b> (Un progetto per Viboldone)<br>
        <u>1) La scoperta della campagna milanese</u><br>
        Viboldone &egrave; un borgo agricolo tra i tanti che costellano la campagna
        milanese. Da veneto, abituato alla frammentazione delle campagne polesane
        e alla diffusione delle piccole case coloniche su fazzoletti coltivati,
        o allo splendore delle corti agricole e delle ville venete, il fenomeno
        dei borghi milanesi mi era altrettanto sconosciuto di quello delle cascine.
        Esplorando le campagne che restano intorno alla citt&agrave;, un po' alla
        volta ho scoperto gli uni e le altre: alcuni di essi sono chiamati frazioni,
        altri hanno semplici e suggestivi nomi. Diversamente che dalle mie parti,
        molti sono ora abbandonati o semiabbandonati. Quasi tutti recano testimonianze
        storiche, culturali o architettoniche gtalora importanti, ma sono sostanzialmente
        degli aggregati di cascine ed edifici rurali di modesta fattura, se paragonati
        alle eleganti corti venete o mantovane, nelle quali il potere e il prestigio
        dei proprietari si rifletteva nell'ordine e nel fasto degli edifici.<br>
        Le cascine e i borghi agricoli milanesi invece non sono quasi mai caratterizzati
        architettonicamente: si tratta di strutture eminentemente funzionali,
        costruite pensando solo alla produzione (le loro forme non rappresentano
        che lo scopo di produrre pi&ugrave; ricchezza possibile, al minor costo).<br>
        Credo che le ragioni di questa differenza tra veneto e milanese vadano
        cercate nella particolarit&agrave; dell'organizzazione della propriet&agrave;
        fondiaria milanese, connotata dalla presenza esclusiva delle grandi estensioni.
        Nel milanese, i nomi di poche famiglie si ripetono ovunque: i Borromeo,
        i Pietrasanta, i Visconti, gli Arcimboldi, i Litta, per non citare che
        alcune, avevano estesissime propriet&agrave; in tutto il milanese, all'interno
        delle quali abitavano (e lavoravano) migliaia di persone, organizzate
        in cascine e nei borghi. L'organizzazione dello spazio abitato in nuclei
        isolati, dove erano concentrate centinaia di persone, e l'assenza di insediamenti
        diffusi, denota un modello sociale basato sulla grande propriet&agrave;
        fondiaria e sul lavoro dipendente, cos&igrave; come il modello veneto
        di case coloniche sparse su piccoli poderi deriva dalla presenza di una
        pletora di piccoli e piccolissimi proprietari.<br>
        Unici edifici isolati sono i mulini di impianto quattrocentesco, che venivano
        gestiti a livello familiare e costruiti nei punti pi&ugrave; propizi per
        lo sfruttamento dell'energia idraulica: unica presenza non direttamente
        sottomessa alla grande propriet&agrave; urbana, insieme a quella ecclesiastica.
        Cascine e borghi erano costituiti da stalle, fienili, ricoveri per i mezzi
        agricoli, il bestiame, il raccolto e gli addetti (l'elenco &egrave; in
        ordine di importanza per cura e dimensione dei fabbricati). Talora questi
        erano affiancati da edifici per le attivit&agrave; di prima trasformazione,
        quasi sempre si nota la presenza di oratori per il culto, per lo pi&ugrave;
        modesti.<br>
        L'origine urbana delle poche famiglie milanesi proprietarie di vasti possedimenti
        coltivati a riso o foraggio o granoturco non basta a spiegare il disinteresse
        secolare dimostrato dai milanesi per la propria campagna: i veneziani
        erano certamente altrettanto urbani dei milanesi. Questi ultimi invero
        non mostravano mai grande attenzione per le loro campagne, pur prese a
        modello e ammirate da viaggiatori di tutt'Europa.<br>
        Si pu&ograve; ragionevolmente dedurne che l'abbandono attuale deriva dalla
        progressiva perdita di valotre economico della produzione agricola, a
        fronte dello sviluppo impetuoso di quella manifatturiera e industriale:
        quando, a partire dal secolo scorso, le nuove attivit&agrave; produttive
        urbane si dimostrarono pi&ugrave; redditizie di quelle agricole, le cascine
        e i borghi perdettero attrattiva. Gli ultimi investimenti di rilievo da
        parte di proprietari cittadini nelle cscine risalgono per lo pi&ugrave;
        alla seconda met&agrave; del secolo scorso, come testimoniano numerosi
        edifici, soprattutto grandi stalle e modeste abitazioni, che si ritrovano
        sparse un po' dappertutto a sostituire spesso edifici pi&ugrave; antichi,
        a Fallavecchia come a Fagnano, Mezzano o la stessa Viboldone. Quando non
        furono abbandonate tout court al loro destino, le cascine furono donate
        ai grandi enti benefici milanesi e alcune furono vendute ai conduttori
        o ad altri agricoltori. Nella maggior parte dei casi, l'alienazione dei
        beni non li salv&ograve; dalla lenta rovina.<br>
        Ci&ograve; spiega, a mio parere almeno in parte, la ragione dello straordinario
        disinteresse dei milanesi per la loro campagna, della mancanza di letteratura,
        di studi e di conoscenze su quel grande, diffuso e vasto patrimonio architettonico,
        storico e culturale che &egrave; rappresentato dalle cascine e dai borghi
        milanesi.<br>
        <br>
        <u>2) Strutture produttive</u><br>
        Che le cascine e i borghi agricoli milanesi fossero concepiti come pure
        strutture produttive lo testimoniano in primo luogo la povert&agrave;
        dei materiali e delle finiture impiegati nella maggior parte degli insediamenti,
        la mancanza di ricerca formale, la modestia delle soluzioni architettoniche,
        la concezione puramente e direi elementarmente funzionale della maggior
        parte degli insediamenti. Al pari dei capannoni di oggi, non si concedeva
        nulla n&egrave; ai fasti n&egrave; tantomeno all'agio di chi ci lavorava,
        economizzando perfino sui materiali da costruzione. Facilmente si trovano
        strutture costruite con materiali poverissimi: fango essiccato al sole,
        mattoni crudi, travi e solai di recupero, legni poveri, opere realizate
        sommariamente.<br>
        Le abitazioni dei contadini erano poco pi&ugrave; di spogli ripari in
        muratura, ancor oggi privi non solo di decoro ma anche di ogni servizio
        igienico, fatta eccezione per quelle dei fattori i quali, una volta che
        si furono affrancati e divennero proprietari, eressero abitazioni padronali
        il cui decoro rispecchiava la loro nuova posizione. Le campagne e i borghi
        sono sempre stati considerati alla stregua di impianti produttivi: nel
        corso dei secoli ricevevano la stessa cura che si dedica oggi a un capannone
        industriale.<br>
        Cascine e brghi lo testimoniano nel loro corpo: i segni delle demolizioni,
        delle ricostruzioni, degli ampliamenti sono indissolubilmente intrecciati,
        a testimonianza del mutare delle sigenze produttive. Edifici secolari
        sono stati abbattuti, incorporati, trasformati radicalmente, senza alcuno
        scrupolo storico, artistico o monumentale, per cos&igrave; dire fino a
        ieri mattina.<br>
        Quando le grandi propriet&agrave; li hanno abbandonati al loro destino,
        e le famiglie che li abitavano si sono trasferite in citt&agrave; per
        avere l'acqua corrente e un lavoro pi&ugrave; sicuro, gli edifici hanno
        cominciato poco a poco ad ammalorarsi, fino a crollare. Chi &egrave; rimasto
        in cascina si &egrave; vergognato per decenni della propria condizione
        di contadino, della puzza delle stalle, degli orari ingrati della mungitura,
        delle case umide, fredde, buie, senza servizi igienici: appena ha potuto
        se n'&egrave; andato in citt&agrave; o, se la cascina era diventata sua,
        l'ha adeguata allo stile moderno. Avvolgibili in plastica, piastrelle
        di ceramica, intonaci plastici e box prefabbricati sono fioriti come cancrene
        un po' dappertutto.<br>
        Viboldone non fa eccezione: dell'insediamento medievale non esiste pi&ugrave;
        nulla; del Quattrocento non restano che la chiesa e la casa del priore(e
        quanto rimaneggiata quest'ultima!); la maggior parte dei fabbricati odierni
        risale ai primi decenni del novecento o alla seconda met&agrave; dell'ottocento.
        Come &egrave; accaduto al vicino Mulino della Torretta e a tante cascine
        milanesi, il suo destino potrebbe essere di proseguire nel suo lento decadere,
        fino alla rovina degli edifici.<br>
        <br>
        <u>3) La campagna milanese</u><br>
        La scoperta tardiva della campagna milanese, per due immigrati da due
        regioni molto diverse, come siamo mia moglie, toscana, ed io, veneto,
        fu un colpo di fulmine. Durante alcune escursioni in moto, scoprimmo via
        via il Naviglio Grande, la Martesana, Chiaravalle, Mirasole, Morimondo,
        Tolcinasco e infine, assai di recente, Viboldone. Ancora non erano troppo
        avanzati gli interventi di &quot;recupero&quot; che hanno poi deturpato
        molti di questi luoghi bellissimi, trasformandone le cascine in o scene
        parodie del rustico, o seppellendone le campagne sotto ettari di villette
        a schiera in stile &quot;villaggio dei puffi&quot;.<br>
        Ci&ograve; che pi&ugrave; ci colpiva era che spesso, per raggiungere questi
        luoghi giunti a noi quasi intatti, come se un incantesimo li avesse addormentati
        per mezzo secolo, dovevamo attraversare piccoli inferni periferici, che
        invadevano le campagne, disseminandole senza alcuno ordine di villaggi
        residenziali, capannoni e fabbrichette, in una crescita disordinata, caotica,
        incolta.<br>
        <br>
        <u>4) Viboldone: la campagna, il borgo e l'abbazia</u><br>
        Di Viboldone ci colp&igrave; la felice compenetrazione tra un centro di
        vita spirituale di grande importanza qual'&egrave; l'abbazia e il borgo
        agricolo. Contrariamente alla ricercata solitudine di altri importanti
        centri di vita spirituale, a Viboldone l'Abbazia si integra in un abitato
        che essa ha contribuito a formare e a espandere, costituendone il cuore
        spirituale, oltre che il motore della vita civile, per quasi un millennio.
        Ma &egrave; il contesto a spiegare la presenza dell'Abbazia e lo sviluppo
        del borgo in questo luogo. Il Genius Loci di Viboldone &egrave; intimamente
        legato alla sua campagna e alle acque che ancora la attraversano. La presenza
        della Vettabbia, via d'acqua che la collegava facilmente alla citt&agrave;,
        alimentava i mulini e le gualchiere per la follatura della lana, che era
        tra le attivit&agrave; principali degli Umiliati di Viboldone. Inoltre,
        l'abbondanza di acque consentiva, grazie all'escavazione di una fitta
        rete di corsi d'acqua ancora una parte esistente, che ha permesso la bonifica,
        di irrigare e insieme fertilizzare i campi come avviene ancor oggi.<br>
        Un secondo elemento che caratterizza il sito di Viboldone &egrave; la
        sua leggera sopraelevazione rispetto alla pianura circostante che, ai
        tempi della fondazione doveva presentarsi come un insieme di acquitrini
        e foreste. Furono probabilmente questi due elementi a determinare la scelta
        del sito, offrendo ai fondatori, insieme alla possibilit&agrave; di una
        migliore difesa militare e di un pi&ugrave; salubre insediamento la prospettiva
        di una proficua bonifica e sfruttamento dei terreni circostanti. Nell'arco
        di quasi un millennio, Viboldone ha sviluppato il suo intimo e vitale
        legame con l'acqua e con la campagna che la circonda. Questa simbiosi
        di attivit&agrave; produttive legate all'agricoltura, residenza e spiritualit&agrave;
        costituiscono il fascino e la particolarit&agrave; di Viboldone: nessuna
        operazione di recupero del borgo pu&ograve; eludere o compromettere questa
        continuit&agrave; storica, spirituale, culturale. Solo un'operazione di
        respiro culturale elevato e che sia economicamente praticabile potr&agrave;
        salvare Viboldone.<br>
        <br>
        <u>5) L'Abbazia e il monastero</u><br>
        Eravamo venuti per l'abbazia, naturalmente, e ci stup&ugrave; non poco
        scoprire, dopo aver conosciuto molte abbazie e monasteri isolati dalle
        citt&agrave; e dalle vie di traffico, circondati da boschi e foreste,
        scoprire che a Viboldone il centro religioso si inseriva in un contesto
        di una certa importanza. Un'ulteriore sorpresa ci riservano gli edifici:
        si trattava di una chiesa abbaziale quattrocentesca, affiancata da un
        monastero costruito solo trent'anni fa. Ma quale maestria, in quell'accostamento!<br>
        La riscostruzione del monastero avvenuta negli anni '60 &egrave; stato
        uno degli interventi pi&ugrave; considerevoli dal punto di vista volumetrico.
        Un intervento non privo di pericoli, sotto il profilo paesaggistico e
        conservazionista, ma fu condotto da Luigi Caccia Dominioni con una tale
        maestria da poter essere preso a modello, dimostrando in modo esemplare
        come un intervento moderno possa arricchire un sito, anzich&egrave; impoverirlo.
        Con un'operazione intelligente e colta, Caccia Dominioni ha saputo introdurre
        una volumetria considerevole nell'angolo pi&ugrave; delicato del borgo,
        completandolo e concludendolo verso nord-est con grande delicatezza e
        sensibilit&agrave; per il luogo.<br>
        La disgraziata serie di demolizioni iniziate alla fine del XVII secolo
        e culminate con la demolizione della grande porta d'accesso medioevale
        aveva prodotto un forte vuoto, non solo architettonico, ma anche e soprattutto
        nelle potenzialit&agrave; spirituali e culturali del borgo, i cui spazi
        ormai drasticamente ridotti non avrebbero permesso l'insediamento di una
        comunit&agrave; spirituale attiva che raccogliesse l'eredit&agrave; dell'antica
        abbazia. L'intervento di Caccia Dominioni, consentito anche dalla donazione
        di parte della propriet&agrave; degli immobili, ha posto le basi per la
        rinascita spirituale e per ogni progetto di recupero di Viboldone.<br>
        Lungi dal comprometterne il carattere agricolo, il nuovo monastero ha
        saputo riallacciarsi con la storia e i caratteri pi&ugrave; specifici
        di Viboldone, che &egrave; sempre stato luogo di preghiera, di abitazione
        e di produzione. L'Abbazia e il nuovo monastero si inseriscono ancor oggi
        in modo del tutto naturale nel borgo che da essi &egrave; cresciuto. La
        loro presenza, grazie all'attivit&agrave; delle monache, ne fa ancor oggi
        un centro di vita spirituale e culturale importante per Milano e la Lombardia.
        Non abbiamo dubbi che la sua importanza non potr&agrave; che essere accresciuta
        da un recupero dell'abitato che si avvicini con rispetto alla particolarit&agrave;
        e alla storia di questo luogo.<br>
        <br>
        <u>6) Le premesse per un buon recupero</u><br>
        Viboldone non &egrave; il primo borgo semiabbandonato con il quale ci
        siamo confrontati, ipotizzandone un recupero rispettoso della storia e
        del carattere del luogo: ancora oggi abbiamo a cuore il destino di Fagnano,
        che da dieci anni stiamo seguendo &quot;con occhi amorosi&quot;, al pari
        di altri insediamenti pi&ugrave; piccoli, di grande fascino e semiabbandonati.
        Ci riteniamo modestamente soddisfatti, per esempio, dei risultati ottenuti
        nel recupero del centro storico di Gaggiano, del quale redigemmo nel 1990
        un progetto di recupero e valorizzazione ecologica che in dieci anni ha
        consentito l'allontanamento del traffico di attraversamento, la pedonalizzazione
        di una delle due sponde del Naviglio Grande, che taglia in due l'abitato
        e il recupero della maggior parte degli edifici che si affacciano sul
        Naviglio Grande (sebbene non tutti gli interventi siano poi risultati
        altrettanto soddisfacenti, avendo noi avuto solo il ruolo di progettazione
        e regolamentazione nelle fasi iniziali, mentre i singoli interventi sono
        stati poi eseguiti da tecnici locali che non sempre si sono rivelati all'altezza).<br>
        Viboldone &egrave; un caso molto particolare, che ci sta particolarmente
        a cuore. Come sempre, bisogna intervenire con mano leggera, ma questo
        non &egrave; sufficiente, perch&egrave; il recupero di Viboldone non pu&ograve;
        essere considerato un mero problema di restauro architettonico delle abitazioni
        e di recupero e ridestinazione degli edifici un tempo destinati a stalle,
        fienili, depositi. Se ci ricordiamo che Viboldone &egrave; anzitutto una
        comunit&agrave; che &egrave; nata e si &egrave; sviluppata per mille anni
        utilizzando le acque della Vettabbia, per bonificare e coltivare i terreni
        circostanti; che nei secoli ha unito attivit&agrave; spirituali e culturali
        con la produzione agricola e artigianle, comprendiamo che il suo recupero
        non pu&ograve; prescindere dalla riscoperta e dal recupero ecologico della
        sua campagna e delle sue acque. Nessun borgo pu&ograve; essere veramente
        recuperato e portato a nuova vita, conservandone il valore storico e ambientale,
        senza ricostruire il rapporto con il suo contesto: in particolare quando
        il contesto ambientale &egrave; cos&igrave; severamente penalizzato.<br>
        Le mere operazioni immobiliari che hanno slegato i borghi e le cascine
        dall'agricoltura, trasformandole in semplici contenitori di residenza
        hanno tutte, anche le pi&ugrave; lussuose, il carattere di ghetto e l'amgustia
        del condominio. Ma a fianco dei numerosi esempi di recupero fittizio,
        ce ne sono anche molti che non hanno tradito la vocazione dei luoghi.
        Penso al Chianti, ai recuperi condotti da operatori intelligenti come
        Zonin a Radda in Chianti, o nel borgo di Badia a Coltibuono da Stucchi,
        o a Volpaia.<br>
        Il recupero di Viboldone &egrave; perci&ograve; indissolubilmente legato
        alla soluzione di diversi problemi, e all'avvio di attivit&agrave; che
        non riguardano direttamente il borgo, ma che considero indispensabili
        premesse di ogni serio intervento: prima fra tutte, la depurazione delle
        acque di Milano e la riqualificazione ecologica e ambientale della campagna
        circostante. L'apertura dell'aereoporto della Malpensa ha gi&agrave; di
        molto alleviato l'inquinamento sonoro che avevamo verificato nel corso
        delle nostre visite degli anni scorsi, ma non &egrave; possibile nel duemila
        pensare di recuperare degli edifici che siano lambiti da acque di fogna!
        Inoltre, la meccanizzazione spnta dell'agricoltura e la progressiva pauperizzazione
        del territorio sotto il profilo biologico che ne &egrave; conseguita possono
        trovare un forte stimolo nelle nuove politiche agricole della Comunit&agrave;
        Europea, che oggi finanzia con aiuti importanti gli interventi di miglioramento
        ecologico e ambientale e di diversificazione colturale, come la ricostruzione
        di siepi e filari di piante autoctone, che consentono di diminuire l'impiego
        dei fitofarmaci; gli interventi di rinaturalizzazione dei corsi d'acqua
        e addirittura di aree agricole, o l'introduzione di metodi di coltivazione
        biologica, oltre ad essere fortemente incentivati sia politicamente che
        economicamente sia dalla Comunit&agrave; che dalle Regioni, aumentano
        anche il valore del patrimonio edilizio che si vuole recuperare, assicurando
        agli abitanti migliori condizioni di vita sia sotto il profilo sanitario
        che ambientale.<br>
        <br>
        <u>7) Una proposta per Viboldone</u><br>
        Riassumendo, amio parere sono cinque gli elementi fondamentali per il
        recupero di Viboldone:<br>
        <b>A</b> - che le acque della Vettabbia siano finalmente depurate<br>
        <b>B</b> - che si operi un intervento di recupero ecologico del paesaggio
        agricolo circostante, conservando e riqualificando l'attivit&agrave; agricola<br>
        <b>C</b> - che il recupero sviluppi le potenzialit&agrave; del rapporto
        tra borgo e abbazia, assicurandole spazi adeguati per lo sviluppo di nuove
        attivit&agrave; culturali<br>
        <b>D</b> - che l'intervento rispetti il carattere e il sapore del luogo<br>
        <b>E</b> - che il borgo riacquisti un sufficiente numero di residenti<br>
        La proposta che abbiamo sviluppato per il recupero di Viboldone, e che
        qui vi presento, &egrave; abbastanza elementare nella sua veste grafica.
        Mi interessa molto di pi&ugrave;, in questa fase, ragionare con voi, con
        la propriet&agrave; e con l'Amministrazione sulla validit&agrave; delle
        premesse da cui siamo partiti. Se concordiamo sulla necessit&agrave; di
        avere acque pulite, di potenziare gli spazi destinati all'Abbazia, consentendone
        uno sviluppo che le permetta di tornare ad essere un polo non secondario
        nel panorama spirituale e culturale di Milano e della Lombardia; se siamo
        convinti che sia non solo possibile, ma agronomicamente ed economicamente
        vantaggioso riqualificare il paesaggio agricolo, e che questo processo
        aumenti il valore ambientale ed economico del borgo stesso; se concordiamo
        con la necessit&agrave; di salvaguardare il carattere e lo spirito del
        luogo, il suo sapore e che per ottenere questo risultato un semplice intervento
        di conservazione direi &quot;archeologica&quot; dei muri rimasti in piedi
        non sia sufficiente, ma richieda la presenza degli abitanti e delle diverse
        attivit&agrave; che consentono di vivere in un luogo, anzich&egrave; limitarsi
        a dormirci; se auspichiamo tutti il ritorno degli abitanti nelle vecchie
        case, ovviamente adeguate alle esigenze di oggi, per ricostituire una
        comunit&agrave; di dimensioni simili a quelle storiche, che ne faccia
        un borgo vivo e vitale: solo allora credo che valga la pena di sedersi
        attorno ad un tavolo per esaminare pi&ugrave; da vicino la nostra proposta.<br>
        Che a questo punto appare semplicissima, perch&egrave; prevede:<br>
        - il mantenimento dell'attivit&agrave; agricola nella Corte Abbazia;<br>
        - il recupero e il mantenimento di tutti gli edifici storicamente destinati
        a residenza;<br>
        - la ristrutturazione di tutti gli edifici egricoli;<br>
        - l'insediamento di funzioni culturali nella Corte Grande, connessa alla
        presenza dell'Abbazia;<br>
        - l'insediamento di piccole attivit&agrave; commerciali e di servizio
        in alcuni rustici che si affacciano a nord della via Folli;<br>
        - il mantenimento dello storico ristorante;<br>
        - la chiusura al traffico della via Folli per i non residenti, con la
        costruzione di uno o due piccoli parcheggi esterno/i al borgo e uno studio
        accurato dell'articolazione degli spazi collettivi e degli spazi pubblici,
        in modo da salvaguardare il carattere storico del borgo agricolo;<br>
        - il recupero delle volumetrie non riutilizzabili (stalle, legnaie, porcilaie,
        ecc.) per ricostruire un margine edificato del borgo verso ovest, laddove
        esso si presenta oggi di pi&ugrave; modesto significato e con una disposizione
        dei volumi esistenti pi&ugrave; casuale.<br>
        Questo piccolo ampliamento ha per noi un'importanza rilevante. Esso &egrave;
        stato concepito con la duplice funzione di ricostruire, all'interno del
        borgo, una struttura microurbana che crei, attorno alla piccolissima piazzetta,
        un luogo di socializzazione sul quale affacciano i servizi e le botteghe.
        Verso l'esterno, deve ricostruire un margine dell'edificato verso la campagna,
        consentendo una percezione unitaria del borgo a chi proviene da ovest
        e da sud. Le due corti infatti proseguono, per orientamento e profilo,
        la vegetazione che cresce tra le due rogge.<br>
        Viboldone verrebbe dunque racchiusa entro due poli; il polo civile, rappresentato
        dalla piazzetta, dalla scuola dove ci troviamo ora e dalle piccole botteghe
        e servizi che le circondano, e il grande polo spirituale rappresentato
        dall'Abbazia e dalle nuove funzioni culturali da insediare nella Corte
        Grande. Era inevitabile, credo, confrontarsi con il lavoro di caccia Dominioni,
        che abbiamo preso a modello per la sua capacit&agrave; di inserirsi nel
        contesto, di dialogare con esso, senza negare la propria epoca, ma senza
        avere la pretesa di calpestare il passato.<br>
        <br>
        <u>8) Prospettive</u><br>
        Nella nostra esperianza, le maggiori difficolt&agrave; per avviare il
        recupero di un insediamento agricolo sono di due ordini: da un lato ci
        si pu&ograve; trovare di fronte a volont&agrave; politiche e previsioni
        urbanistiche assolutamente contrastanti con ogni possibilit&agrave; di
        recupero, sia perch&egrave; prevedono la sostituzione degli edifici esistenti
        con altri nuovi (e quanti insediamenti sono andati distrutti, anche nei
        centri storici, persino in anni recenti!), sia perch&egrave;, viceversa,
        ci si trova di fronte a normative talmente vincolistiche da impedire nei
        fatti qualsiasi intervento.<br>
        L'altra grande difficolt&agrave; consiste nella frammentazione della propriet&agrave;
        immobiliare, che &egrave; spesso sopravvenuta in seguito alla cessione
        degli immobili da parte delle grandi famiglie originariamente proprietarie
        ai fittavoli, o veceversa nella assoluta assenza di interesse dei grandi
        proprietari, siano essi Enti benefici che netraggono redditi dominicali
        modestissimi o gli eredi delle grandi famiglie del passato. La frammentazione
        delle propriet&agrave;, o il disinteresse dei grandi proprietari, rende
        quasi impossibile avviare interventi coerenti di recupero e conosciamo
        tutti dozzine di esempi di cascine o anche edifici monumentali &quot;fatti
        a fettine&quot; da interventi scoordinati, episodici e assolutamente contrastanti
        fra di loro. Ci rendiamo anche conto che la nostra proposta richiede uno
        sforzo alla propriet&agrave;.<br>
        Chi &egrave; abituato a occuparsi di edilizia infatti tende a ricondurre
        tutto alla domanda: &quot;Si va bene, ma quanti metri cubi sono e con
        quale destinazione d'uso?&quot; Chi parte da un tale approccio, non pu&ograve;
        che rimanere deluso da un'analisi superficiale della nostra proposta:
        i nuovi metri cubi sono infatti dannatamente pochi, rispetto ad altri
        progetti. Come pu&ograve; un qualsiasi operatore trovare conveniente un'operazione
        di questo genere? Come pu&ograve; &quot;reggersi&quot; economicamente
        l'investimento? La risposta sta in quanto dicevo poco fa e dell'esperienza
        accumulata in diversi recuperi di insediamenti storici: recuperare gli
        edifici esistenti si pu&ograve;, l'operazione &egrave; economicamente
        sostenibile. Gli immobili storici, anche agricoli, rappresentano una risorsa
        immobiliare assai cospicua, che sarebbe irragionevole non tenere in considerazione.
        Questa pu&ograve; essere recuperata a residenza e ospitare le altre funzioni
        che dicevamo, a patto che l&igrave;operazione si regga dal punto di vista
        economico, altrimenti non si trover&agrave; nessun imprenditore disposto
        a impegnare una lira. La quota di nuove copstruzioni, che hanno un ritorno
        certamente pi&ugrave; vantaggioso per l'operatore, ha anche la funzione
        di &quot;pareggiare&quot; il conto economico complessivo.<br>
        Questo tipo di attenzione all'aspetto economico del problema dovr&agrave;
        a maggior ragione riguardare anche le nuove destinazioni di parte della
        Corte Grande. Per essa, trattandosi di funzioni pubbliche o di interesse
        pubblico, che vedranno plausibilmente il coinvolgimento dell'Amministrazione
        Comnale, si dovr&agrave; tenere nella dovuta considerazione soprattutto
        il costo per la gestione di queste nuove strutture individuando un'utenza
        che non dipenda, per coprire le spese, da sussidi dell'Amministrazione
        Comunale. Per evitare il ripetersi di esperienze negative, come &egrave;
        accaduto a Mirasole, sar&agrave; opportuno verificare preventivamente
        a ogni scelta la effettiva sostenibilit&agrave; economica e capacit&agrave;
        di autofinanziamento delle funzioni che si intendono insediare, come oramai
        impone anche la normativa sui lavori pubblici.<br>
        Dal punto di vista normativo, la scelta degli strumenti urbanistici che
        potranno consentire il recupero di Viboldone spetta naturalemte all'Amministrazione
        Comunale. Lo strumento tradizionalmente utilizzato &egrave; il piano particolareggiato,
        ma oggi &egrave; anche possibile avviare le procedure previste per i Piani
        Integrati di Intervento con una proposta presentata secondo l'art.4 della
        L.R. n.9 del 1999.<br>
        Dal punto di vista culturale, credo che noi oggi stiamo avviando un processo
        importante, che vede il coinvolgimento non solo della propriet&agrave;
        e dell'Amministrazione, ma anche di rappresentanti delle associazioni
        di tutela, del Parco Sud e di illustri competenze scientifiche e disciplinari.
        Il recupero di Viboldone non pu&ograve; essere considerato un semplce
        progetto edilizio: data la complessit&agrave; del tema e l'importanza
        del luogo, &egrave; indispensabile che competenze culturali e scientifiche
        differenziate e complementari vengano coinvolte fin dall'inizio nella
        sua elaborazione, per dare risposte competenti ed efficaci.</font></p>
      </td>
  </tr>
</table>
<table width="100%" border="0" cellspacing="0" cellpadding="0">
  <tr>
    <td>
      <hr noshade size="1">
    </td>
  </tr>
</table>
<p align="center"><a href="../../index.html" target="_top"><img src="../ACZppplogo.JPG" alt="ACZppplogo.JPG (8252 byte)" WIDTH="61" HEIGHT="95" border="0"></a><br>
  <font face="Verdana, Arial, Helvetica, sans-serif" size="1">sito di proprietï¿½
  dell'<a href="../../index.html" target="_top"><font color="#0000FF">Associazione
  Culturale Zivido</font></a><br>
  <font color="#0000FF"><a href="mailto:%20webmaster@aczivido.net">webmaster@aczivido.net</a></font></font></p>
</body>
</html>
