<html>
<head>
<meta name="GENERATOR" content="Microsoft FrontPage 3.0">
<title>Tagliabue7</title>
<style type="text/css">
A:link, A:visited { text-decoration: none; color:#0000ff }
A:hover { text-decoration: underline }
</style></head>
<body bgcolor="#FFFFFF">
<table border="0" width="100%" cellspacing="0" cellpadding="0">
  <tr>
    <td valign="top" width="100%">
      <p ALIGN="JUSTIFY"><b><font face="Verdana, Arial, Helvetica, sans-serif" size="2">Gli
        Umiliati a Viboldone</font></b><br>
        <font face="Verdana, Arial, Helvetica, sans-serif" size="1"> di Mauro
        Tagliabue<br>
        <br>
        <b>Guglielmo Villa e altri preposti</b><br>
        Riprendendo qui, per quanto possibile, la serie dei preposti sopra interrotta,
        si pu&ograve; intanto segnalare in tale ufficio Corrado mantegazza, saldamente
        attestato per almeno un biennio, a cominciare dal 30 aprile 1256 in occasione
        del capitolo generale radunato &quot;in palatio ecclesie S. Petri site
        ad locum de Vicoboldono&quot;, fino al 14 giugno 1258, quando riun&igrave;
        la comunit&agrave; per ratificare precedenti contratti stipulati con il
        prevosto e i canonici di S. Giuliano. Bisogna attendere tre decenni prima
        di rintracciare un altro preposito, il monzese Guidotto Riboldi che -
        secondo Giovanni di Brera - resse la comunit&agrave; di Viboldone per
        sei anni, dal 1288 al 1294, prima di diventare maestro generale. Il nuovo
        secolo vede al governo prima Galvano da Melegnano (agosto 1302), poi Benedetto,
        documentato tra l'ottobre e il dicembre 1303, e di nuovo Galvano, attestato
        nell'aprile 1307, mentre non doveva pi&ugrave; esserlo nel 1309, se dobbiamo
        dar credito al solito Giovanni di Brera, che indica in Beltramo il preposito
        di Viboldone assunto al generalato in quel medesimo anno, a seguito della
        rinuncia del Riboldi, ritiratosi a sua volta a Viboldone. L'ex maestro
        generale spunta infatti dal folto di un capitolo conventuale radunato
        l'11 gennaio 1310, sotto la presidenza di un non meglio identificato Francesco,
        in quel momento &quot;praepositus ipsius domus&quot;. Qualche anno pi&ugrave;
        tardi, un documento dell'8 dicembre 1319, rogato &quot;in domo de Vicoboldono,
        in habitacione domini magistri generalis&quot;, ci rivela che aveva eletto
        la nostra &quot;domus&quot; a propria residenza lo stesso maestro generale,
        fra Giacomo, imposto all'Ordine da Matteo Visconti, fautore di una colletta
        di 30.000 lire di terzoli: alla sua riscossione aveva cercato di opporsi
        il maestro generale Beltramo, ma venne per questo incarcerato dal potente
        signore di Milano, poi deposto e sostituito prima con Galvano da Melegnano,
        quindi con Giacomo &quot;de Alliate&quot;.<br>
        Negli anni che videro la signoria viscontea barcollare sotto i colpi delle
        martellanti denunce e scomuniche inflitte ai suoi fautori nei processi
        loro intentati dagli inquisitori papali, preposto di Viboldone era per&ograve;
        fra Galvano da Melegnano. Se egli fosse la stessa persona di cui troviamo
        traccia nei documenti che risalgono agli anni tra il 1302 e il 1307, &egrave;
        difficile dire; non &egrave; per&ograve; del tutto inverosimile, data
        la possibilit&agrave; di un'eventuale rimozione dall'ufficio e comunque
        la probabilit&agrave; di una delega nell'esercizio del medesimo in altre
        &quot;domus&quot;. Anch'egli , stando al Tiraboschi, fu tra i seguaci
        della politica viscontea; risulta difficile, del resto, supporre il contrario,
        in anni in cui la vicina canonica plebana di S. Giuliano era nelle mani
        di Guido, fratello dell'arciprete della Chiesa milanese Roberto Visconti.
        Con il potente canonico egli dovette comunque fare i conti prima di addivenire
        a un difficile accordo, il 18 dicembre 1322, che suggellava il processo
        promosso dal Visconti nel tentativo di recuperare i diritti di decima
        finiti nelle mani di Viboldone. Ci&ograve; &egrave; provato dagli atti
        riuniti nel folto fascicolo processuale a noi pervenuto, che ci consent
        oltretutto di recuperare documenti preziosissimi sulle origini e i primordi
        della &quot;domus&quot; umiliata. La vicenda dovette in ogni caso comportare
        compromessi non facili, n&egrave; certamente mancarono adesioni ai Visconti
        all'interno della comunit&agrave;, se una scomunica per contumacia piovve
        addosso, il 1&deg; febbraio 1323, anche a fra Tommaso Naso, citato pi&ugrave;
        volte quale legato di Viboldone nella lite con S. Giuliano. Ma la figura
        emergente, tra i preposti del XIV secolo, &egrave; certamente quella di
        Guglielmo Fava o Villa. Uomo di cultura, &egrave; ricordato dal Tirabosch
        tra i pochi scrittori dell'Ordine per aver composto un commento alla &quot;Regola&quot;
        di S. Benedetto. La notizia, ripresa dal &quot;Chronicum Braidense&quot;,
        che contesta per&ograve; al Villa l'identit&agrave; della Regola umiliata
        con quella benedettina, trova conferma nella lastra tombale di questo
        preposito, fortunosamente conservatasi. Oltre a segnalare il titolo esatto
        del libro composto dal Villa, &quot;Zaphirus de expositione Regulae beati
        Benedicti&quot;, l'epigrafe che contorna sul bordo l'insigne scultura,
        attribuibile alla scuola di Giovanni di Balduccio da Pisa, lo ricorda
        per aver esercitato l'insegnamento &quot;in pluribus studiis generalibus&quot;
        quale &quot;decretorum doctor&quot;, ossia come laureato in diritto canonico,
        indicando peraltro, insieme alla data della morte (13 dicembre 1365),
        in 32 anni la durata del suo governo a Viboldone: sicch&egrave; la sua
        elezione a preposto deve essere fatta risalire al 1333. Fu anche maestro
        generale, in successione a Benedetto da Alzate, morto nel 1336. Siccome
        per&ograve; la sua elezione era avvenuta in deroga alla riserva apostolica
        sull'ufficio di generale promulgata da papa Giovanni XXI (+4-12-1334),
        il Villa pens&ograve; di sanare il caso controverso ricorrendo alla conferma
        da parte del nuovo pontefice Benedetto XII, anche per tutelarsi maggiormente
        di fronte alle contestazioni di quanti, mal sopportando un governo rivelatosi
        ben presto esorbitante, andavano ventilando motivi di invalidit&agrave;
        sulla sua elezione. Ma la mossa cost&ograve; al Villa il generalato. Benedetto
        XII, con lettera del 15 luglio 1338, prefer&igrave; infatti rimettere
        la spinosa decisione al capitolo generale dell'Ordine, che si sarebbe
        dovuto riunire ad Alessandria. L'opportunit&agrave; di sbarazzarsi del
        Villa non fu lasciata passare invano dagli Umiliati: memori delle prepotenze
        subite (molti prepositi erano stati da lui costretti a giurare di dimettersi
        dopo un biennio), decisero di eleggere un nuovo maestro generale nella
        persona del bergamasco Giacomo da Almenno. La bruciante sconfitta indusse
        il Villa a tentare, contro colui che egli considerava l'usurpatore, le
        vie della delazione tramite un suo omonimo adepto, fra Guglielmo &quot;de
        Cazzago&quot;, professo di Viboldone, come si evince dal processo in corso
        nel 1341 davanti al vicario vescovile di Bergamo. Con Giacomo da Almenno,
        ingiustamente sospettato di aver sfruttato lettere papali false e manipolate,
        si schier&ograve; per&ograve; l'intero Ordine e all'ambizioso preposito
        non rimase che rassegnarsi. Come, pi&ugrave; tardi, dovette rassegnarsi
        a vedere invalidata la propria elezione a vescovo di Lodi, effettuata
        dai canonici di quella Chiesa nella primavera del 1343. Essa infatti era
        stata fatta in deroga alla riserva generale sulla provvisione delle chiese
        cattedrali vacanti della provincia ecclesiastica di Milano, rivendicata
        alla Sede Apostoica da papa Benedetto XII: andava perci&ograve; considerata
        nulla, dichiar&ograve; Clemente VI l'8 luglio di quello stesso anno.<br>
        Simili vicende, che sembrano avvalorare la qualifica di &quot;violento
        e ambizioso&quot; attribuitagli da uno studioso come il Mercanti, non
        impedirono al Villa di lasciare un segno indelebile della potenza economica
        e spirituale cui era pervenuta la canonica di Viboldone durante la sua
        prepositura. Alle sue capacit&agrave; organizzative e alla sua intelligenza
        e sensibilit&agrave; artistica, esplicatasi nella scelta di raffinati
        maestri d'architettura, si deve la realizzazione dell'attuale, stupenda
        chiesa di Viboldone, ultimata nel 1348, come una modesta lapide, murata
        sul cotto della facciata a destra del rosone, sobriamente ricorda: MCCCXLVIII
        HOC OPUS FACTUM FUIT TEMPORE DOMINI FRATRIS GUILLELMI DE VILLA PROFESSI
        ET PREPOSITI HUIUS DOMUS DECRETORUM DOCTORIS. La data &egrave; ripetuta,
        ancora, sulla semicolonna a lato della nicchia con sculture di maestri
        campionesi. Una nuova data, 1349, compare sul bordo del sottarco che incornicia
        l'affresco sopra l'altare maggiore, raffigurante la Madonna in trono e
        quattro santi, con la figuretta del committente nell'angolo a sinistra:
        il nostro preposito secondo alcuni storici dell'arte, mentre secondo altri
        questi &egrave; piottosta da identificare nel frate inginocchiato del
        &quot;Giudizio Universale&quot;.<br>
        Di fronte a questo eccezionale complesso monumentale non si possono non
        apprezzare le doti culturali e spirituali del preposito Villa, emblematica
        figura della potenza economica e religiosa dell'istituzione in cui visse
        da protagonista.<br>
        La comunit&agrave;, che nei decenni del Villa era tra le pi&ugrave; solide
        dell'Ordine sia per redditi sia per consistenza numerica, continuer&agrave;
        a mantenere alte le proprie rendite anche nei due secoli a venire: l'estimo
        di lire 300 che le viene assegnato dalla &quot;Notitia cleri&quot; del
        1398 si trover&agrave; aumentato a lire 750 nel &quot;Liber Seminari&quot;
        del 1564, risultando comunque inferiore, in entrambi i casi, soltanto
        alla casa di Brera. Non si pu&ograve; dire altrettanto della consistenza
        numerica, sicuramente in progressivo declino, anche se non siamo in grado
        di offrire a questo scopo quadri complessivi e continuativi. Conosciamo
        per&ograve; i prepositi che si sono alternati alla sua guida, dopo il
        Villa. DSuccessore gli fu senz'altro fra Nicola, della nobile famiglia
        &quot;de Gradi&quot;, attestato l'11 maggio 1368 e di nuovo il 23 marzo
        1385. A cinque anni da questa data, nell'ottobre 1391, l'ufficio &egrave;
        ricoperto da fra Giovanni &quot;Chonago&quot;, ancora in carica il 14
        dicembre 1396.<br>
        I primi tre lunghi e difficili decenni del nuovo secolo videro invece
        alla guida di Viboldone un Visconti, Andrea, figlio di Azzone, creato
        frate, preposito e maestro generale in un sol giorno, nel 1401, da papa
        Bonifacio IX. Mor&igrave; nel 1431, lasciando l'Ordine in condizioni prossime
        allo sfacelo. Si cerc&ograve; di porvi rimedio con un movimento di riforma
        culminato nel 1436, quando, da almeno un anno, preposito di Viboldone
        era fra Giovanni, tenace difensore delle tradizioni di fronte alla proposta,
        risultata in seguito vincente, di cambiare il sistema di eleggere il maestro
        generale. Segue un quarto di secolo avvolto dal silenzio delle fonti che
        non ci segnalano se non il nome di un altro preposito, fra Stefano &quot;de
        Arzago&quot;, inciso su una campana della torre campanaria di Viboldone
        il 10 marzo 1456. Incerta, al dire dello stesso Tiraboschi, ne &egrave;
        l'identit&agrave; con l'omonimo maestro generale eletto nel 1435 e rimasto
        in carica fino al 1443. ma oramai da tempo la collazione della prepositura
        di Viboldone doveva essere stata devoluta alla Sede Apostolica, secondo
        una prassi che non escludeva il parallelo controllo dei duchi di Milano,
        come ben lascia intendere la procedura seguita per la nomina del suo successore,
        un membro, il primo, della famiglia Landriani, in anni che volgevano sempre
        pi&ugrave; verso la decadenza dell'antica &quot;domus&quot; umiliata,
        coinvolta nel parallelo galoppante declino dell'Ordine.<br>
        <br>
        (da &quot;L'Abbazia di Viboldone&quot;, 1990 Banca Agricola Milanese)</font>
      </p>
      </td>
  </tr>
</table>
<hr noshade size="1">
<table border="0" width="100%" cellspacing="0" cellpadding="0">
  <tr>
    <td align="center" valign="top" width="100%">
      <p><a target="pagina" style="color: rgb(0,0,255)" href="tagliaindex.html"><font color="#0000FF" face="Verdana, Arial, Helvetica, sans-serif" size="1"><b>indice
        Tagliabue</b></font></a></p>
    </td>
  </tr>
</table>
<hr noshade size="1">
<p align="center"><a href="../../index.html" target="_top"><img src="../ACZppplogo.JPG" alt="ACZppplogo.JPG (8252 byte)" WIDTH="61" HEIGHT="95" border="0"></a><br>
  <small><font face="Verdana, Arial, Helvetica, sans-serif" size="1">sito di proprietï¿½
  dell'<a href="../../index.html" target="_top"><font color="#0000FF">Associazione
  Culturale Zivido</font></a><br>
  <a href="mailto:webmaster@aczivido.net"><font color="#0000FF">webmaster@aczivido.net</font></a></font></small></p>
</body>
</html>
