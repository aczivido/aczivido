<html>
<head>
<meta name="GENERATOR" content="Microsoft FrontPage 3.0">
<title>Tagliabue6</title>
<style type="text/css">
A:link, A:visited { text-decoration: none; color:#0000ff }
A:hover { text-decoration: underline }
</style></head>
<body bgcolor="#FFFFFF">
<table border="0" width="100%" cellspacing="0" cellpadding="0">
  <tr>
    <td valign="top" width="100%">
      <p ALIGN="JUSTIFY"><b><font face="Verdana, Arial, Helvetica, sans-serif" size="2">Gli
        Umiliati a Viboldone</font></b><br>
        <font face="Verdana, Arial, Helvetica, sans-serif" size="1"> di Mauro
        Tagliabue<br>
        <br>
        <b>Un fiume tra le propriet&agrave;: la Vettabbia</b><br>
        La tendenza degli Umiliati a insediarsi nelle vicinanze di un corso d'acqua
        ha un esempio emblematico in Viboldone, che infatti sorse in posizione
        un poco sopraelevata, quasi ai bordi di una via d'acqua che ebbe importanza
        gi&agrave; nell'alto medioevo: la Vettabbia.<br>
        Fin dal 1214 un tratto del fiume, oggi una roggia che confluisce nel Lambro
        oltre Melegnano, fu ceduto agli Umiliati di Viboldone dalla canonica plebana
        di S. Giuliano. L'importanza di queste acque emerge chiaramente dagli
        statuti concordati con gli utenti della Vettabbia intorno al 1256, e da
        tutta una serie di cause tra vari enti a proposito di mulini, di chiuse
        e di fossati collegati con il medesimo corso d'acqua. Ma ci&ograve; che
        gli Umiliati di Viboldone non vollero assolutamente accettare fu l'imposizione
        di una tassa sui redditi delle acque, che il comune di Milano aveva decretato
        nel 1289 per le spese militari da sostenere per prevenire aggressioni
        da parte del marchesi del Monferrato Guglielmo VII. Viboldone ricorse
        al re Rodolfo I d'Asburgo, la cui suprema autorit&agrave; era stata riconosciuta
        dai milanesi, e il 3 giugno 1289 ottenne non solo l'esenzione dalla odiosa
        tassa, ma la piena padronanza dl fiume, precedentemente goduto in feudo;
        il privilegio fu in seguito confermato nel 1304 da papa Benedetto XI.
        Consolidato in tal modo il possesso della Vettabbia, il riferimento alle
        sue acque &egrave; costante nelle carte patrimoniali dei secoli successivi,
        poich&egrave; si trattava di una indubbia fonte di ricchezza per la nostra
        comunit&agrave;. Quelle acque costituivano infatti un insostituibile forza
        idrica per i mulini, alimentavano canali di irrigazione in un territorio
        caratterizzato da un'ampia superficie prativa, fornivano nondimeno occasione
        - almeno allora - di ottima pesca. Occorre inoltre ricordare che l'importanza
        di questa via d'acqua nella vita economica di Viboldone si estese ben
        oltre il periodo storico degli Umiliati. Altra tipica tendenza di numerose
        case umiliate fu la creazione di un consistente patrimonio terriero su
        cui investire i proventi dell'attivit&agrave; manifatturiera e commerciale.
        Questo orientamento, nel caso di Viboldone, port&ograve; ben presto alla
        costituzione di un ingente patrimonio fondiario, non senza l'apporto di
        donazioni sul tipo di quella dei Polvale, ricordata poco sopra.<br>
        Alla vigilia della crisi economica sopravvenuta con la peste del 1348,
        le pertiche di terra possedute dagli Umiliati di Viboldone nella sola
        pieve di S. Giuliano sommavano a quasi 5.000, come risulta dal prospetto
        (tab.1) ricostruito sulla base del pi&ugrave; volte citato processo del
        1322, dal quale &egrave; stato possibile ricavare indicazioni sufficientemente
        esaustive sia in rdine all'estensione sia in ordine alla produzione.<br>
        In assenza di studi preliminari non &egrave; possibile seguire oltre l'evoluzione
        di questo patrimonio. Qui basti dire che nel Quattrocento, secolo di profonde
        trasformazioni per le propriet&agrave; fondiarie ecclesiastiche, non si
        ha pi&ugrave; notizia di ulteriori acquisti di immobili, quanto piuttosto
        di investiture livellarie a tutto vantaggio di grandi famiglie dell'aristocrazia
        milanese, come i da Landriano, che con l'appoggio di membri della stessa
        famiglia assunti all'ufficio di preposito, ebbero modo di gestirne gli
        ampi profitti.<br>
        Ma - per non citare che qualche altro esempio - anche i Triulzio si affacciano
        nella seconda meta del Quattrocento tra quanti ambivano alle acque di
        risorgive e di rogge di propriet&agrave; della nostra prepositura, data
        la loro fondamentale importanza per l'irrigazione delle terre che la potente
        famiglia milanese, prima al servizio degli Sforza, a poi dei Francesi,
        stava ammassando nel Lodigiano.<br>
        Parallelamente, unit&agrave; fondiarie compatte e di vasta portata, come
        le terre del villaggio di Viboldone acquistate in blocco fin dal tempo
        di Guido da Porta Orientale, dovettero subire un processo di sgretolamento,
        se tra Quattro e Cinquecento le troviamo ormai in possesso di altri enti,
        come il monastero maschile di S. Celso, quello femminile del Lentasio,
        la canonica di S. Calimero, nei cui confronti l'antica &quot;domus&quot;
        umiliata era divenuta semplice livellaria. Rapporti contrattuali furono
        instaurati, altres&igrave;, con altri robusti enti monastici quali Chiaravalle
        e la Certosa di Pavia, o con rettori di chiese milanesi, tra cui la parrocchia
        di S. Tommaso in Terra Amara, proprietaria di beni posseduti a Montone.
        Nel suo insieme tuttavia si tratt&ograve; di un patrimonio consolidatosi
        tra le rogge e i fontanili della bassa pianura irrigua del Milanese e
        del Lodigiano, con prevalente estensione entro i confini della pieve di
        S. Giuliano, anche se non mancano notizie di case possedute in Milano,
        o di tenute in zone pi&ugrave; lontane: tali, per esempio, le terre allivellate
        ai da Terzago nei territori di Trezzo, Colnago e Busnago, in pieve di
        Pontirolo, lungo la riva destra dell'Adda.<br>
        A propriet&agrave; fondiarie concentrate nella zona di epicentro della
        prepositura di Viboldone ci riporta, del resto, la stima effettuata nel
        1558, quando da tempo ormai l'antica &quot;domus&quot; umiliata era divenuta
        una commenda della famiglia Arcimboldi (tab.2). Le complessive 10.899
        pertiche di questo patrimonio ci appaiono, in tale circostanza, ammassate
        in Roncole Lodigiano o per lo pi&ugrave; intorno alle cascine che ben
        presto verranno smembrate dalla prepositurale di S. Giuliano, capi pieve,
        per divenire parte integrante della nuova parrocchia di S. Ambrogio, eretta
        da san Carlo Borromeo nel 1578 in Civesio.<br>
        In linea con altri grandi latifondisti del tempo, nella gestione di una
        propriet&agrave; fondiaria tanto ingente, gli Arcimboldi mirarono alla
        creazione di appoderamenti pi&ugrave; compatti, ottenuti tramite scambi
        e permute, favorirono l'escavazione di nuove rogge e canali e avviarono
        la costruzione di cascine, come quella iniziata nel 1566 &quot;alli boschi
        de Viboldono&quot;, distante mezzo miglio o poco pi&ugrave; dal villaggio.
        Soprattutto concentrarono la gestione nelle mani di un unico amministratore,
        che negli anni dei commendatari Ottaviano e Antonello fu il loro fratello
        Giovanni: significativo, per la consistenza della rendita patrimoniale,
        l'atto con cui il 26 maggio 1563 gli venne affidata la locazione di tutti
        i beni della prepositura per 18.500 lire di affitto.<br>
        Un'ultima osservazione, di natura paesaggistica. Non tanto i grandi corsi
        d'acqua, quanto piuttosto i canali, i ruscelli e le rogge, serpeggianti
        lungo il bordo di prati e campi, sono insieme ai mulni gli elementi caratterizzanti
        di questo paesaggio, ancora oggi cromaticamente variegato (nonostante
        l'avanzare di una industrializzazione sempre pi&ugrave; inquinante), e
        tuttora in grado di rasserenare lo sguardo di chi s'inoltri per queste
        campagne, e di offrire scampoli di liberi orizzonti nel profilo d'ombra
        di cascinali scoloriti dal tempo, nella quiete che emana dalla mole solitaria
        di Viboldone.<br>
        <br>
        (da &quot;L'Abbazia di Viboldone&quot;, 1990 Banca Agricola Milanese)</font>
      </p>
      </td>
  </tr>
</table>
<hr noshade size="1">
<table border="0" width="100%" cellspacing="0" cellpadding="0">
  <tr>
    <td align="center" valign="top" width="100%">
      <p><a target="pagina" style="color: rgb(0,0,255)" href="tagliaindex.html"><font color="#0000FF" face="Verdana, Arial, Helvetica, sans-serif" size="1"><b>indice
        Tagliabue</b></font></a></p>
    </td>
  </tr>
</table>
<hr noshade size="1">
<p align="center"><a href="../../index.html" target="_top"><img src="../ACZppplogo.JPG" alt="ACZppplogo.JPG (8252 byte)" WIDTH="61" HEIGHT="95" border="0"></a><br>
  <small><font face="Verdana, Arial, Helvetica, sans-serif" size="1">sito di proprietï¿½
  dell'<a href="../../index.html" target="_top"><font color="#0000FF">Associazione
  Culturale Zivido</font></a><br>
  <a href="mailto:webmaster@aczivido.net"><font color="#0000FF">webmaster@aczivido.net</font></a></font></small></p>
</body>
</html>
