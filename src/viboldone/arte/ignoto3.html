<html>
<head>
<meta name="GENERATOR" content="Microsoft FrontPage 3.0">
<title>autore sconosciuto</title>
<style type="text/css">
A:link, A:visited { text-decoration: none; color:#0000ff }
A:hover { text-decoration: underline }
</style></head>
<body bgcolor="#FFFFFF">
<table width="100%" border="0" cellspacing="0" cellpadding="0">
  <tr>
    <td align="left" valign="top">
      <p align="JUSTIFY"><font face="Verdana, Arial, Helvetica, sans-serif" size="2"><b>il
        Giudizio <br>
        </b></font><font size="1" face="Verdana, Arial, Helvetica, sans-serif">(autore
        sconosciuto) <br>
        <br>
        La grandiosa scena del Giudizio si articola sulle tre pareti restanti
        dell'ultima capata, ma la distribuzione non ne compromette la salda unit&agrave;.
        Il ricordo preciso e meditato del giudizio giottesco di padova &egrave;
        qui evidente; ma a padova la composizione gremiva appunto la sola parete
        interna della facciata degli Scrovegni. Qui, rarefatta, per cos&igrave;
        dire, nelle tre pareti, acquista un ritmo pi&ugrave; solennemente spaziato,
        che rinsalda, anzich&egrave; disperdere, l'unit&agrave; corale della scena,
        riferendo ogni azione, ogni figura alla figura di Cristo giudice. Una
        solenne iterazione spartisce esattamente sulle due pareti frontali i personaggi:
        da un lato la Vergine e le Sante, sei apostoli, due Dottori della Chiesa;
        dall'altro il Battista e i Santi, sei Apostoli e gli altri due Dottori
        della Chiesa. Nei quattro pennacchi figure d'angeli con cartigli.<br>
        Basterebbe questo amore per le sequenze iterative, questo comporre &quot;strofico&quot;
        ad indicare lautore dell'affresco nel fiorentino Giusto de' Menabuoi,
        che prediliger&agrave; sempre questo tipo di composizione come il pi&ugrave;
        atto a tradurre temi di ardua trascendenza religiosa interpretati con
        una sottigliezza speculativa unica nel Trecento.<br>
        L'attribuzione a Giusto di questi affreschi, propsta nel 1940 dal Longhi,
        trov&ograve; d'altronde, larghi e quasi unanimi consensi, rimase ancora
        discussa, invece, la data della loro esecuzione.<br>
        L'amore alla speculazione intellettuale rivela in Giusto il fiorentino;
        vero &egrave; che egli si fece, come abbiamo detto, ben presto padano;
        tanto che nessuna opera, nessuna data precede le sue prime opere firmate
        e datate appunto in Lombardia. ma se non ci fossero i documenti a dirlo
        fiorentino, lo rivelerebbe la sua formazione pittorica, quale appare nelle
        sue opere giovanili e particolarmente qui a Viboldone, avvenuta in comune
        con i &quot;dissidenti&quot; giotteschi, attorno cio&egrave; a Stefano,
        accanto a Giottino e a Giovanni da Milano, emigrato pure lui ma dalla
        Lombardia in Toscana, sin dal 1346.<br>
        Gi&agrave; la grandiosit&agrave; del Cristo giudice, nel giudizio di Viboldone
        non s'impone come nel Cristo padovano di Giotto, perentoriamente, per
        forza di sbalzo, ma per via sottilmente pittorica, quasi si dilatasse
        per lievitazione luminosa delle tinte, fra le quali, accanto ai rosa e
        ai verdi teneri, trionfa sempe il bianco. Nel viso, dall'epidermide resa
        soffice da un impalpabile pulviscolo rossiccio, i tratti - le pupille
        chiare, la bocca finemente disegnata - s'incidono lievi in un tenue andamento
        luminoso: viso d'una bellezza umana, ma eletta e trasfigurata. Avviene
        cos' che, rimanendo tutta giottesca la metrica e l'imponenza della figura,
        il risultato sia trasformato da una qualit&agrave; di sottigliezza cromatica
        che rivela in modo addirittura evidente l'ascendenza di Stefano. Ma in
        Stefano, questa &quot;dolce unione&quot; dei colori, questo lievitare
        delle tinte nella luce traduceva un'accensione intima di creature vibranti
        e trepide, mentre Giusto fa uso di una &quot;scala cromatica ascendente
        verso un luminoso pallore&quot;, quasi volta a &quot;tramutare la materia
        cromatica nell'immaterialit&agrave; del lume&quot;, a purificarla in un
        candore che esprime il passaggio da una qualit&agrave; sensibile delle
        cose alla loro qualit&agrave; soprasensibile, a una realt&agrave; estaticamente
        contemplata pi&ugrave; che pensata e sperimentabile. Si comprende allora
        come sia fragile questa materia cromatica, come la sua pi&ugrave; intima
        e spirituale essenza si affidi a quelle ultime velature di superficie
        destinate purtroppo a perire, quando non sopraggiungano, come talvolta
        &egrave; avvenuto in passato anche qui a Viboldone, malaccorti restauri
        e ripassi a indurirla irreparabilmente compromettendone quella qualit&agrave;
        quasi &quot;fermentata&quot; di luce, di una leggerezza soffiata.<br>
        Dalla <a href="../largfoto/aff21.jpg"><font color="#0000FF">mandorla del
        Cristo</font></a> si staccano gli angeli, in posizioni perfettamente simmetriche
        reggono a due a due, la mandorla del Cristo, gli oggetti sacri della Passione,
        suonano le trombe mentre altre due figure alate, agli estremi dell'affresco,
        arrotolano il &quot;padiglione del cielo&quot;, disvelando gi&agrave;
        l'aureo e gemmato &quot;cielo nuovo&quot;. Vi &egrave; in questi angeli
        una dolcezza grave e muta che ricorda un poco quella degli angeli dell'Incoronazione
        di Stefano in Assisi; ma era in questi un tono &quot;umano, fin troppo
        umano, di fervore sensuale&quot; (Longhi) che quelli di Giusto non hanno:
        reggono il flagello, la croce, la colonna, la canna, la spugna, gi&agrave;
        simboli senza peso, non pi&ugrave; oggetti, che pure scorciano perfettamente
        nello spazio; si ergono flettendosi in volo in &quot;lucida postura&quot;,
        costruiti secondo un modulo ampio, tipicamente giustesco, certo pi&ugrave;
        romanico che gotico, non per&ograve; plasticamente grevi come il modulo
        farebbe supporre, anzi lievi e quasi senza peso, avvolti in quelle tuniche
        dal panneggiare arcaico, dove il rosa sbianca continuamente al sommo delle
        pieghe, per via di lunghi tratteggi paralleli, e il bianco assume riflessi
        rosati nel cavo di esse.<br>
        Sul fondo compatto di un rosso bruno, sono in atto i castighi infernali:
        i dannati vengono sospinti, ghermiti, azzannati da un mostro smisurato,
        impacchettati, scagliati, uncinati, ribaltati. Il repertorio delle pene
        &egrave; quello tipico della tradizione medievale; qui in particolare
        s'affaccia ancora una volta il ricordo preciso di padova, ma con un ritmo
        pi&ugrave; spaziato e arioso e con una qualit&agrave; assolutamente giustesca
        nella tecnica a monocromato, di straordinaria libert&agrave; pittorica,
        che plasma di riverberi rossastri le figure ignude, con lunghe pennellate
        dense di colore.<br>
        A sinistra gli eletti ascendono sulle nubi, stipati in file composte,
        protesi con gli occhi, le mani giunte e tutto il corpo verso il Cristo
        giudice. Risplende qui, sollecitato dal tema, il gusto giustesco per la
        sublime monotonia delle immagini, rese uniformi pi&ugrave; ancora che
        dai gesti e dal modulo, dalla raggiante letizia che li trasfigura cos&igrave;
        come i colori - i rosa tenui, i verdi pallidi, i bianchi - sono unificati
        in un apice di luminosit&agrave;: immagini e luci da ricordare il Paradiso
        dantesco. <br>
        Un poco in disparte, in ginocchio, assiste alla scena un monaco che la
        foggia e il colore dell'abito rivelano un umiliato anziano. L'insolita
        forza ritrattistica fanno pensare trattasi di un personaggio reale, ancora
        vivente. S'affaccia l'ipotesi che si tratti ancora una volta del Villa,
        il quale, al pari dello Scrovegni nel Giudizio di padova, si fosse fatto
        effigiare qui, vicino ai beati, ma in disparte, umilmente. Utile conferma
        se mai che l'affresco &egrave; stato eseguito certamente prima del 1365,
        data della morte del Villa. Pi&ugrave; gravi sono i danni del tempo e
        dell'umido nelle due restanti pareti, tanto che brani interi risultano
        irrimediabilmente offuscati quando non addirittura illeggibili o scomparsi.
        ma un brano altissimo della poesia di Giusto ci &egrave; risparmiato in
        condizioni quasi discrete: la processione di maria, seguita da Sant'Anna
        e dalle sante. Contornata da una stretta e allungata mandorla raggiata,
        la Vergine s'inginocchia al limite del sentiero di nubi, grandeggiante
        sulle altre donne, figura ampia e lieve, dolcemente solenne. Il tono rosato
        della tunica &egrave; di una freschezza mattinale, quasi il pallore rosato
        d'un'alba, e l'immagine maestosa ne trae una sorta di spirituale levit&agrave;,
        di purit&agrave; ineffabile, di soprannaturale letizia. Dietro maria,
        s'avanza Sant'Anna (il volto senile indurito dai restauri) e dietro ancora
        lo stuolo compatto delle &quot;vergini d'Israello&quot;, il capo coperto
        da un tenuissimo velo, coronate di rose o di bulnati diademi, esse innovano
        quel clima di mistico fervore gi&agrave; dei beati, ma qui esaltato dal
        ripetersi dei soavi volti femminili, modellati da un morbidochiaroscuro
        brunito, dagli occhi allungati nei quali biancheggia la cornea. Sorvola
        su diesse la milizia celeste, stipata dietro una siepe di scudi e di elmi
        che squadrano le forme come in conci ben connessi.<br>
        Di fronte a questa grandiosa uniformit&agrave; ritmica, sorger&agrave;
        a questo punto spontaneo il ricordo di Bisanzio, tanto pi&ugrave; imperioso
        ancora avendo presente l'ideale continuazione di questi affreschi nella
        ferrea cosmogonia del battistero padovano; ma sar&agrave; forse pi&ugrave;
        esatto notare come la &quot;dottrina&quot; di Giusto sia tutta medioevale;
        e come egli, per cos&igrave; dire, teologizzi alla maniera di dante nella
        Commedia, e traduca tutta questa materia trascendente in forme reali,
        anzi umanamente massicce. Un linguaggio, insomma, il sua, &quot;naturaliter&quot;
        romanico, il pi&ugrave; atto a incarnare questo spirito medioevale, ma
        che ha pure assimilato le sottigliezze cromatiche, la luminosa fusione
        delle tinte del miglior trecento toscano. Queste qualit&agrave; che fanno
        Giusto partecipe del suo tempo sono anzi assai pi&ugrave; evidenti qui
        a Viboldone che non a Padova, dove egli ancorer&agrave; la sua poesia
        a una trascendenza pi&ugrave; rigorosa, al &quot;soffio cosmogonico&quot;,
        &quot;all'entusiasmo teofanico dei bizantini e del Dugento occidentale&quot;.<br>
        Sulla parete di sinistra si ripete puntualmente lo schema della processione
        nei Santi e nei patriarchi preceduti dal Battista (quale fuoco interiore
        nel viso proteso, affilato da vellutate penombre!), cos&igrave; come si
        ripete, sulle due pareti opposte il vasto semicerchio dei troni su cui
        siedono, a giudicare le dodici trib&ugrave; d'Israele, gli apostoli. Questo
        solenne consesso giudicante, se pure esemplato fedelmente su quello giottesco
        di padova, assume qui un ritmo pi&ugrave; grave che serra vicino le monumentali
        figure di una dilatazione formale tipicamente giustesca cos&igrave; come
        &egrave; di Giusto l'assorta meditazione dei volti.<br>
        Coi dottori della Chiesa, intenti, al pari di Giusto, a penetrare il senso
        recondito delle Scritture, si ritorna invece, a una realt&agrave; sensibile
        che si manifesta soprattutto come ritorno alla realt&agrave; prospettica,
        tangibile degli oggetti che compongono una stanza di studio medioevale.
        Pu&ograve; stupire, dopo tanta metafisica, la meticolosa precisone con
        cui Giusto scannella il perno del leggio, vi colloca il libro aperto sulle
        pagine vergate da grossi caratteri, allinea i libri nelle scaffalature
        di taglio o di piatto, scorcia scrittoi e tavolini; oppure il realismo
        dei gesti di chi affila la cannuccia o punta il compasso.<br>
        Siamo lontani ormai dalle scarne, perentorie indicazioni prospettiche
        del Giotto &quot;spazioso&quot; di padova, ma anche altrettanto lontani
        dalla elaborata sintassi spaziale di un Taddeo Gaddi; qui vi &egrave;
        una sottile intelligenza che fa, per cos&igrave; dire, respirare lo spazio
        in ogni suo poro, senza perci&ograve; scivolare in quella anedottica tutta
        padana dello spazio, come aveva fatto, proprio in quegli anni, nel 1352,
        Tommaso da Modena nelle cellette dei suoi monaci in San Nicol&ograve;
        a Treviso. Questo di Giusto &egrave; uno spazio toscano, lucido, poetico,
        gi&agrave; presago del Rinascimento nel suo continuo rapportarsi alle
        figure, ma fruttificato qui in Alta Italia, per l'attenzione alla realt&agrave;
        delle piccole cose.<br>
        Che Viboldone rappresenti, in conclusione, nell'itinerario di Giusto una
        tappa importante precedente il lungo soggiorno padovano, ci sembra indubitabile,
        anche perch&egrave; essa testimonia il consolidarsi di una formazione
        extragiottesca e il suo assestarsi, qui, in Alta Italia in un linguaggio,
        come &egrave; stato definito, di &quot;puro romanico&quot;. Pi&ugrave;
        arduo tentare di circoscrivere con una certa esattezza la data di esecuzione.
        Rimangono come appigli documentari le due opere - le prime note di Giusto
        - firmate ed eseguite in Lombardia ossia il polittico Terzago de 1363
        e il trittichetto con l'Incoronazione ora alla National gallery di Londra
        del 1367. Appunto l'esame della Madonna Schiff che componeva il centro
        del polittico Terzago, convinceva il Bettini, seguito poi dal marabottini
        e dal Salmi a datare gli affreschi di Viboldone tra il 1363 e il 1365,
        sostenendo l'impossibilit&agrave; che affreschi di tale levatura stilistica
        e poetica precedessero un'opera, come la madonna Schiff, giudicata immatura.
        il Longhi ritiene invece che Giusto &quot;non avesse tardato troppo, dopo
        il '49, ad aggiungere i suoi nuovi affreschi nel tiburio di Viboldone&quot;.<br>
        Prendendo in considerazione la prima ipotesi, ci sembra anzitutto rischioso,
        a parte la profonda diversit&agrave; di natura e di destinazione delle
        opere messe a confronto, cosa di cui si dovrebbe pur tener conto - stabilire
        precedenze e confronti in base alla sola madonna di Schiff, il cui stato
        di conservazione era definito dallo stesso Bettini e da altri &quot;assai
        imperfetto&quot;, &quot;non leggibile con tranquillit&agrave;&quot;. Collocando,
        inoltre, il Giudizio tra il 1363 e il 1365, vi sarebbe da porsi, all'inverso,
        lo stesso quesito, e cio&egrave; di come giustificare in un anno appena
        o due la maturazione stilistica riscontrata nel Giudizio. E ancora: se
        si esaminano i Santi laterali del polittico Terzago, giusto ci appare
        gi&agrave; pienamente padrone dei propri mezzi stilistici e di un linguaggio
        poetico inconfondibilmente suo: il timbro spirituale di questi personaggi
        assorti e quasi trasognati, quella gravit&agrave; sacramentale da &quot;idoli
        turriti&quot;, quella materia cromatica soffice, straordinariamente unita
        e sfumata che compone le figure, quasi per successivi avvolgimenti, fanno
        parte di un mondo poetico ormai formato.<br>
        E, del resto, come giustificare, per un pittore di tale levatura, nato
        probabilmente, a detta del Bettini, tra il 1320 e il 1330, come punto
        di partenza del suo &quot;curriculum&quot; un'opera del 1363, e per di
        pi&ugrave; immatura, quando la sua formazione dovette svolgersi gi&agrave;
        prima del '50 in un ambiente culturalmente cos&igrave; vivo e stimolante
        come quello dei &quot;dissidenti&quot; giotteschi? Poich&egrave; infatti,
        abbiamo visto, il colore di giusto discende dalla maniera &quot;dolcissima
        e tanto unita&quot;, come la chiama il Vasari, di Stefano, cos&igrave;
        come la stessa sottile preparazione rossiccia degli incarnati si ritrova
        in Giottino; e un'amicizia con Giavanni da Milano, destinata a cos&igrave;
        fervidi scambi intellettuali, doveva gi&agrave; risalire ai primi anni
        toscani di Giovanni, n&egrave; dovette spettare, come altri suppone, un
        incontro a Firenze dopo il 1365. Torna, insomma, a profilarsi ancora quella
        singolare e alta circolazione di cultura che stringe continuamente insieme,
        sin dagli anni della formazione comune, questi tre grandi pittori amici
        e quasi coetanei: Giusto, Giovanni e Giottino.<br>
        Vorremmo ancora notare come a Viboldone, Giusto appaia all'inizio e non
        oltre, se mai, di un coerente cammino spirituale che lo porter&agrave;
        da quella gi&agrave; notata gravit&agrave; sacramentale ala assoluta trascendenza
        di padova; e in questo suo inizio pittorico lombardo, i legami col mondo
        fiorentino appaiono assai pi&ugrave; ristretti e inequivocabili che non
        nelle opera successive (l'aver preso a modello il Giudizio di Giotto a
        Padova sembra quasi un omaggio alle origini di questo mondo pittorico);
        come, d'altra parte non vi &egrave; ancora cnno, nel Giudizio di Viboldone,
        di quel prolungato contatto con il mondo lombardo, gi&agrave; distintamente
        avvertibile invece nel trittichetto del 1367. Per tutte queste ragioni
        vorremmo proporre per il Giudizio di Viboldone, una data d'esecuzione
        intorno al 1355 e non oltre, facendolo cio&egrave; risalire agli anni
        immediatamente successivi alla sua venuta in Lombardia, venuta certo precoce
        se Giusto non &egrave; neppure citato fra i pittori fiorentini. Questa
        supposizione permette cos' di non creare tra la Madonna del 1349 e il
        Giudizio quell'intervallo di una quindicina d'anni che vi sarebbe se l'opera
        risalisse al 1363-65. Vero &egrave; che il Bettini giustifica questo intervallo
        di tempo con il carattere d'ancona votiva della Madonna, nata, egli dice,
        per campeggiare isolata; ma questo stesso intervallo nella decorazione
        della chiesa meno si giustifica con l'entusiasmo e lo spirito di mecenate
        del priore Villa.<br>
        La datazione da noi proposta spiegherebbe anche come la pittura di Giusto
        avesse avuto il tempo di penetrare a fondo nell'ambiente lombardo, tanto
        da suscitare, ben presto, degli imitatori, come quell'ignoto pittore lombardo
        che proprio a Viboldone di l&igrave; appena a una decina d'anni, dipinse
        nella penultima campata gli affreschi delle storie di Cristo, che ora
        esamineremo. </font></p>
    </td>
  </tr>
</table>

<hr noshade size="1">
<p align="center"><a href="../../index.html" target="_top"><img src="../ACZppplogo.JPG" alt="ACZppplogo.JPG (8252 byte)" WIDTH="61" HEIGHT="95" border="0"></a><br>
  <small><font face="Verdana, Arial, Helvetica, sans-serif" size="1">sito di proprietï¿½
  dell'<a href="../../index.html" target="_top"><font color="#0000FF">Associazione
  Culturale Zivido</font></a><br>
  <font color="#0000FF"><a href="mailto:webmaster@aczivido.net">webmaster@aczivido.net</a></font></font></small></p>
</body>
</html>
