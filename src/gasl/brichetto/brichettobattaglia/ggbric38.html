<html>
<head>
<style type="text/css">
A:link, A:visited { text-decoration: none; color:#0000ff }
A:hover { text-decoration: underline }
</style>
<meta name="GENERATOR" content="Microsoft FrontPage 3.0">
<title>i Francesi attendono il nemico</title></head>
<body bgcolor="#FFFFFF">
<table border="0" width="750">
  <tr>
    <td align="right" valign="bottom" width="100%">
      <p align="right"><font color="#0000FF"
    size="2" face="Verdana, Arial, Helvetica, sans-serif"><em><b>La Battaglia
        sui libri</b></em></font>
    </td>
  </tr>
</table>
<table border="0">
  <tr>
    <td></td>
  </tr>
</table>
<table border="0" width="750">
  <tr>
    <td valign="top" width="20%">
      <p><font color="#800000" size="2" face="Verdana, Arial, Helvetica, sans-serif"><strong><b>Giuseppe
        Gerosa<br>
        Brichetto</b></strong></font>
      <p><font color="#800000" size="2" face="Verdana, Arial, Helvetica, sans-serif"><em><strong><b>La
        Battaglia di<br>
        Marignano, uomini<br>
        e tempi delle<br>
        calate dei francesi<br>
        sul ducato di Milano<br>
        </b></strong></em></font></p>
      <p><font color="#800000" size="1" face="Verdana, Arial, Helvetica, sans-serif"><strong><b>Milano,
        1965</b></strong></font>
    </td>
    <td valign="top" width="80%">
      <p ALIGN="JUSTIFY"><font face="Verdana, Arial, Helvetica, sans-serif" size="2"><b>I
        francesi attendono il nemico</b><br>
        <br>
        </font><font face="Verdana, Arial, Helvetica, sans-serif" size="1">&nbsp;&nbsp;&nbsp;&nbsp;
        Il Fleuranges ebbe un gran da fare a calmare il Re ed a convincerlo della
        dura realt&agrave;; c'era tuttora a Santa Brigida il duca Bartolomeo d'Alviano,
        comandante delle forze veneziane, venuto a prendere ordini, e l'ordine
        del sovrano fu immediato: &quot;Je vous prie d'aller en diligence faire
        marcher votre arm&eacute;e!&quot;. Indi sped&igrave; Mont&eacute;real
        Bonyn ad avvertire tutto l'esercito che si mettesse in arme e si tenesse
        pronto alla imminente battaglia.<br>
        Il Connestabile ed il Trivulzio si trovavano in quel momento alla chiesa
        di San Giuliano, estremit&agrave; sinistra del loro schieramento, e da
        alcuni pionieri che stavano spianando dei fossi lungo lo stradale per
        facilitare il passaggio delle genti a cavallo, vennero informati che dalla
        parte di Milano si vedevano alzarsi grosse nuvole di polverone; lo stesso
        disse il capitano Combaud, nonch&egrave; il La Tremouille, il quale, dopo
        la scaramucci di porta Romana, era rientrato agli accampamenti a briglie
        sciolte.<br>
        Ma si vede che il Connestabile non era sufficientemente convinto di queste
        notizie, perch&egrave; si mise tranquillamente a tavola, finch&egrave;
        non giunse un certo Michele Strada lombardo, una spia che egli aveva al
        suo servizio. Questi si avvicin&ograve; al duca di Borbone e gli sussurr&ograve;
        in un orecchio che aveva visto coi propri occhi gli Svizzeri in marcia
        sulla strada tra Milano e San Donato ed egli aveva attraversato di corsa
        i campi per precederli e gli mostr&ograve; che si era bagnato fino alla
        cintola nel passare i fossi.<br>
        Il Connestabile butt&ograve; all'aria la tavola gi&agrave; imbandita e
        schizz&ograve; via come un gatto: il Re, gi&agrave; informato dal Fleuranges,
        gli trasmetteva l'ordine che sappiamo e pi&ugrave; tardi gli inviava il
        suo scudiero Dampierre per sentire le ultime nuove; questi ritorn&ograve;
        dicendo che l'avanguardia era pronta per la battaglia.<br>
        Il Momento era terribile: Francesco I Re giovanissimo, ma effettivamente
        per natura dotato di grande coraggio, indoss&ograve; la sua armatura sopra
        di cui mise la sopraveste azzurra dai gigli d'oro. Quindi, senza elmo,
        mont&ograve; il suo cavallo, un grande cavallo di battaglia che aveva
        la gualdrappa ricamata a fiordalisi alternati dalla sigla reale sormontata
        dalla corona, e seguito dai suoi scudieri si avvi&ograve; verso le truppe
        d'avanguardia, percorrendo le loro file ed incuorandole al combattimento
        ed alla vittoria.<br>
        Poi si mise in testa l'elmo dal gran pennacchio, e con la lancia in resta,
        si pose in mezzo ai suoi uomini in attesa del nemico.</font></p>

</td>
  </tr>
</table>
<hr size="1" color="#0000FF">
<table width="100%" border="0" cellspacing="0" cellpadding="0">
  <tr>
    <td>
      <p align="center"><b><font face="Verdana, Arial, Helvetica, sans-serif" size="1" color="#0000FF"><a href="../../../zivido/battaglialibri/battaglialibri.html">indice
        sezione</a> - <a href="ggbrichetto.html">Brichetto</a></font></b></p>
    </td>
  </tr>
</table>
<p align="center"><a href="../../../index.html"><img
src="../../../sangiulianomil/ACZppplogo.JPG" border="0"></a><br>
  <small><font face="Verdana, Arial, Helvetica, sans-serif" size="1">sito di proprietï¿½
  dell'<a href="../../../index.html"
style="color: rgb(0,0,255)"><font color="#0000FF">Associazione Culturale Zivido</font></a><br>
  <a href="mailto:webmaster@aczivido.net" style="color: rgb(0,0,255)">webmaster@aczivido.net</a></font></small></p>
</body>
</html>
